<xml src="s0202a-m73.xml">

<p rend="subhead"><readunit id="m73">3. mahāvacchasuttavaṇṇanā</readunit></p>

<p rend="bodytext" n="193"><hi rend="paranum">193</hi><hi rend="dot">.</hi> <hi rend="bold">evaṃ</hi> <pb ed="V" n="3.0143"/><pb ed="M" n="3.0139"/> <hi rend="bold">me suta</hi>nti mahāvacchasuttaṃ| tattha <hi rend="bold">sahakathī</hi>ti saddhiṃvādo, bahuṃ mayā tumhehi saddhiṃ kathitapubbanti kathaṃ sāreti mettiṃ ghaṭeti| purimāni hi dve suttāni etasseva kathitāni, saṃyuttake abyākatasaṃyuttaṃ (saṃ. ni. 4.416 ādayo) nāma etasseva kathitaṃ – ‘‘kiṃ nu kho, bho gotama, sassato loko idameva saccaṃ moghamaññanti <pb ed="P" n="3.0200"/> abyākatameta’’nti evaṃ ekuttaranikāyepi iminā saddhiṃ kathitaṃ atthiyeva| tasmā evamāha| sammāsambuddhopi tassa āgatāgatassa saṅgahaṃ katvā okāsamakāsiyeva| kasmā? ayañhi sassatadiṭṭhiko, sassatadiṭṭhikā ca sīghaṃ laddhiṃ na vissajjenti, vasātelamakkhitapilotikā viya cirena sujjhanti| passati ca bhagavā – ‘‘ayaṃ paribbājako kāle gacchante gacchante laddhiṃ vissajjetvā mama santike pabbajitvā cha abhiññāyo sacchikatvā abhiññātasāvako bhavissatī’’ti| tasmā tassa āgatāgatassa saṅgahaṃ katvā okāsamakāsiyeva| idaṃ panassa pacchimagamanaṃ| so hi imasmiṃ sutte taraṇaṃ vā hotu ataraṇaṃ vā, yaṭṭhiṃ otaritvā udake patamāno viya samaṇassa gotamassa santikaṃ gantvā pabbajissāmīti sanniṭṭhānaṃ katvā āgato| tasmā dhammadesanaṃ yācanto <hi rend="bold">sādhu me bhavaṃ gotamo</hi>tiādimāha| tassa bhagavā mūlavasena saṃkhittadesanaṃ, kammapathavasena vitthāradesanaṃ desesi| mūlavasena cettha atisaṃkhittā desanā, kammapathavasena saṃkhittā vitthārasadisā| buddhānaṃ pana nippariyāyena vitthāradesanā nāma natthi| catuvīsatisamantapaṭṭhānampi hi sattapakaraṇe abhidhammapiṭake ca sabbaṃ saṃkhittameva| tasmā mūlavasenāpi kammapathavasenāpi saṃkhittameva desesīti veditabbo|</p>

<p rend="bodytext" n="194"><hi rend="paranum">194</hi><hi rend="dot">.</hi> tattha <hi rend="bold">pāṇātipātā veramaṇī kusala</hi>ntiādīsu paṭipāṭiyā sattadhammā kāmāvacarā, anabhijjhādayo tayo catubhūmikāpi vaṭṭanti|</p>

<p rend="bodytext"><hi rend="bold">yato</hi> <pb ed="P" n="3.0201"/> <hi rend="bold">kho, vaccha, bhikkhuno</hi>ti kiñcāpi aniyametvā vuttaṃ, yathā pana jīvakasutte ca caṅkīsutte ca, evaṃ imasmiṃ sutte ca attānameva sandhāyetaṃ bhagavatā vuttanti veditabbaṃ|</p>

<p rend="bodytext" n="195"><hi rend="paranum">195</hi><hi rend="dot">.</hi> <hi rend="bold">atthi</hi> <pb ed="V" n="3.0144"/><pb ed="M" n="3.0140"/> <hi rend="bold">panā</hi>ti kiṃ pucchāmīti pucchati? ayaṃ kirassa laddhi – ‘‘tasmiṃ tasmiṃ sāsane satthāva arahā hoti, sāvako pana arahattaṃ pattuṃ samattho natthi| samaṇo ca gotamo ‘yato kho, vaccha, bhikkhuno’ti ekaṃ bhikkhuṃ kathento viya katheti, atthi nu kho samaṇassa gotamassa sāvako arahattappatto’’ti| etamatthaṃ pucchissāmīti pucchati| tattha <hi rend="bold">tiṭṭhatū</hi>ti bhavaṃ tāva gotamo tiṭṭhatu, bhavañhi loke pākaṭo arahāti attho| tasmiṃ byākate uttari bhikkhunīādīnaṃ vasena pañhaṃ pucchi, bhagavāpissa byākāsi|</p>

<p rend="bodytext" n="196"><hi rend="paranum">196</hi><hi rend="dot">.</hi> <hi rend="bold">ārādhako</hi>ti sampādako paripūrako|</p>

<p rend="bodytext" n="197"><hi rend="paranum">197</hi><hi rend="dot">.</hi> <hi rend="bold">sekhāya vijjāya pattabba</hi>nti heṭṭhimaphalattayaṃ pattabbaṃ| taṃ sabbaṃ mayā anuppattanti vadati| vitaṇḍavādī panāha – ‘‘katame dhammā sekkhā? cattāro maggā apariyāpannā heṭṭhimāni ca tīṇi sāmaññaphalānī’’ti (dha. sa. 1023) vacanato arahattamaggopi anena pattoyeva| phalaṃ pana apattaṃ, tassa pattiyā uttari yogaṃ kathāpetīti| so evaṃ saññāpetabbo –</p>

<p rend="gatha1">‘‘yo <pb ed="P" n="3.0202"/> ve kilesāni pahāya pañca,</p>

<p rend="gatha2">paripuṇṇasekho aparihānadhammo|</p>

<p rend="gatha3">cetovasippatto samāhitindriyo,</p>

<p rend="gathalast">sa ve ṭhitattoti naro pavuccatī’’ti|| (a. ni. 4.5)|</p>

<p rend="bodytext">anāgāmipuggalo hi ekantaparipuṇṇasekho| taṃ sandhāya ‘‘sekhāya vijjāya pattabba’’nti āha| maggassa pana ekacittakkhaṇikattā tattha ṭhitassa pucchā nāma natthi| iminā suttena maggopi bahucittakkhaṇiko hotūti ce| etaṃ na buddhavacanaṃ, vuttagāthāya ca attho virujjhati| tasmā anāgāmiphale ṭhatvā arahattamaggassa vipassanaṃ kathāpetīti veditabbo| yasmā panassa na kevalaṃ suddharahattasseva upanissayo, channampi abhiññānaṃ upanissayo atthi, tasmā bhagavā – ‘‘evamayaṃ samathe kammaṃ katvā pañca abhiññā nibbattessati<pb ed="V" n="3.0145"/>, vipassanāya kammaṃ katvā arahattaṃ pāpuṇissati| evaṃ chaḷabhiñño mahāsāvako bhavissatī’’ti vipassanāmattaṃ akathetvā samathavipassanā ācikkhi|</p>

<p rend="bodytext" n="198"><hi rend="paranum">198</hi><hi rend="dot">.</hi> <hi rend="bold">sati</hi> <pb ed="M" n="3.0141"/> <hi rend="bold">satiāyatane</hi>ti sati satikāraṇe| kiñcettha kāraṇaṃ? abhiññā vā abhiññāpādakajjhānaṃ vā avasāne pana arahattaṃ vā kāraṇaṃ arahattassa vipassanā vāti veditabbaṃ|</p>

<p rend="bodytext" n="200"><hi rend="paranum">200</hi><hi rend="dot">.</hi> <hi rend="bold">pariciṇṇo me bhagavā</hi>ti satta hi sekhā bhagavantaṃ paricaranti nāma, khīṇāsavena bhagavā pariciṇṇo hoti| iti saṅkhepena arahattaṃ byākaronto thero evamāha| te pana bhikkhū tamatthaṃ na jāniṃsu, ajānantāva tassa vacanaṃ sampaṭicchitvā| bhagavato ārocesuṃ| <hi rend="bold">devatā</hi>ti tesaṃ guṇānaṃ lābhī devatā| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahāvacchasuttavaṇṇanā niṭṭhitā|</p>

</xml>