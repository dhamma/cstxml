<xml src="s0203a-m101.xml">
<sutra id="m101"/>

<p rend="nikaya">majjhimanikāye</p>

<div id="mn3" n="mn3" type="book">
<head rend="book">uparipaṇṇāsa-aṭṭhakathā</head>

<div id="mn3_1" n="mn3_1" type="vagga">
<head rend="chapter">1. devadahavaggo</head>

<p rend="subhead">1. devadahasuttavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> <hi rend="bold">evaṃ</hi> <pb ed="V" n="4.0001"/><pb ed="P" n="4.0001"/><pb ed="M" n="4.0001"/> <hi rend="bold">me suta</hi>nti devadahasuttaṃ| tattha <hi rend="bold">devadahaṃ nāmā</hi>ti devā vuccanti rājāno, tattha ca sakyarājūnaṃ maṅgalapokkharaṇī ahosi pāsādikā ārakkhasampannā, sā devānaṃ dahattā ‘‘devadaha’’nti paññāyittha| tadupādāya sopi nigamo devadahantveva saṅkhaṃ gato| bhagavā taṃ nigamaṃ nissāya lumbinivane viharati| <hi rend="bold">sabbaṃ taṃ pubbekatahetū</hi>ti pubbe katakammapaccayā| iminā kammavedanañca kiriyavedanañca paṭikkhipitvā ekaṃ vipākavedanameva sampaṭicchantīti dasseti| <hi rend="bold">evaṃ vādino, bhikkhave, nigaṇṭhā</hi>ti iminā pubbe aniyametvā vuttaṃ niyametvā dasseti|</p>

<p rend="bodytext"><hi rend="bold">ahuvamheva</hi> <pb ed="P" n="4.0002"/> <hi rend="bold">maya</hi>nti idaṃ bhagavā tesaṃ ajānanabhāvaṃ jānantova kevalaṃ kalisāsanaṃ āropetukāmo <pb ed="V" n="4.0002"/> pucchati| ye hi ‘‘mayaṃ ahuvamhā’’tipi na jānanti, te kathaṃ kammassa katabhāvaṃ vā akatabhāvaṃ vā jānissanti| uttaripucchāyapi eseva nayo|</p>

<p rend="bodytext" n="2"><hi rend="paranum">2</hi><hi rend="dot">.</hi> <hi rend="bold">evaṃ sante</hi>ti cūḷadukkhakkhandhe (ma. ni. 1.179-180) mahānigaṇṭhassa vacane sacce santeti attho, idha pana ettakassa ṭhānassa tumhākaṃ ajānanabhāve santeti attho| <hi rend="bold">na kalla</hi>nti na yuttaṃ|</p>

<p rend="bodytext" n="3"><hi rend="paranum">3</hi><hi rend="dot">.</hi> <hi rend="bold">gāḷhūpalepanenā</hi>ti <pb ed="M" n="4.0002"/> bahalūpalepanena, punappunaṃ visarañjitena, na pana khaliyā littena viya| <hi rend="bold">esaniyā</hi>ti esanisalākāya antamaso nantakavaṭṭiyāpi| <hi rend="bold">eseyyā</hi>ti gambhīraṃ vā uttānaṃ vāti vīmaṃseyya| <hi rend="bold">agadaṅgāra</hi>nti jhāmaharītakassa vā āmalakassa vā cuṇṇaṃ| <hi rend="bold">odaheyyā</hi>ti pakkhipeyya| <hi rend="bold">arogo</hi>tiādi māgaṇḍiyasutte (ma. ni. 2.213) vuttameva|</p>

<p rend="bodytext"><hi rend="bold">evameva kho</hi>ti ettha idaṃ opammasaṃsandanaṃ, sallena viddhassa hi viddhakāle vedanāya pākaṭakālo viya imesaṃ ‘‘mayaṃ pubbe ahuvamhā vā no vā, pāpakammaṃ akaramhā <pb ed="P" n="4.0003"/> vā no vā, evarūpaṃ vā pāpaṃ karamhā’’ti jānanakālo siyā| vaṇamukhassa parikantanādīsu catūsu kālesu vedanāya pākaṭakālo viya ‘‘ettakaṃ vā no dukkhaṃ nijjiṇṇaṃ, ettake vā nijjiṇṇe sabbameva dukkhaṃ nijjiṇṇaṃ bhavissati, suddhante patiṭṭhitā nāma bhavissāmā’’ti jānanakālo siyā| aparabhāge phāsubhāvajānanakālo viya diṭṭheva dhamme akusalānaṃ dhammānaṃ pahānāya kusalānaṃ dhammānaṃ upasampadāya jānanakālo siyā| evamettha ekāya upamāya tayo atthā, catūhi upamāhi eko attho paridīpito|</p>

<p rend="bodytext" n="4"><hi rend="paranum">4</hi><hi rend="dot">.</hi> ime pana tato ekampi na jānanti, virajjhitvā gate salle aviddhova ‘‘viddhosi mayā’’ti paccatthikassa vacanappamāṇeneva ‘‘viddhosmī’’ti saññaṃ uppādetvā dukkhappattapuriso viya kevalaṃ mahānigaṇṭhassa vacanappamāṇena sabbametaṃ saddahantā evaṃ sallopamāya bhagavatā niggahitā paccāharituṃ asakkontā yathā nāma dubbalo sunakho migaṃ uṭṭhāpetvā sāmikassa abhimukhaṃ karitvā attanā osakkati, evaṃ mahānigaṇṭhassa matthake vādaṃ pakkhipantā <hi rend="bold">nigaṇṭho, āvuso</hi>tiādīmāhaṃsu|</p>

<p rend="bodytext" n="5"><hi rend="paranum">5</hi><hi rend="dot">.</hi> atha ne <pb ed="V" n="4.0003"/> bhagavā sācariyake niggaṇhanto <hi rend="bold">pañca kho ime</hi>tiādimāha| <hi rend="bold">tatrāyasmantāna</hi>nti <pb ed="P" n="4.0004"/> tesu pañcasu dhammesu āyasmantānaṃ| <hi rend="bold">kā atītaṃse satthari saddhā</hi>ti atītaṃsavādimhi satthari kā saddhā| yā atītavādaṃ saddahantānaṃ tumhākaṃ mahānigaṇṭhassa saddhā, sā katamā? kiṃ <pb ed="M" n="4.0003"/> bhūtatthā abhūtatthā, bhūtavipākā abhūtavipākāti pucchati| sesapadesupi eseva nayo| <hi rend="bold">sahadhammika</hi>nti sahetukaṃ sakāraṇaṃ| <hi rend="bold">vādapaṭihāra</hi>nti paccāgamanakavādaṃ| ettāvatā tesaṃ ‘‘apanetha saddhaṃ, sabbadubbalā esā’’ti saddhāchedakavādaṃ nāma dasseti|</p>

<p rend="bodytext" n="6"><hi rend="paranum">6</hi><hi rend="dot">.</hi> <hi rend="bold">avijjā aññāṇā</hi>ti avijjāya aññāṇena| <hi rend="bold">sammohā</hi>ti sammohena| <hi rend="bold">vipaccethā</hi>ti viparītato saddahatha, vipallāsaggāhaṃ vā gaṇhathāti attho|</p>

<p rend="bodytext" n="7"><hi rend="paranum">7</hi><hi rend="dot">.</hi> <hi rend="bold">diṭṭhadhammavedanīya</hi>nti imasmiṃyeva attabhāve vipākadāyakaṃ| <hi rend="bold">upakkamenā</hi>ti payogena| <hi rend="bold">padhānenā</hi>ti vīriyena| <hi rend="bold">samparāyavedanīya</hi>nti dutiye vā tatiye vā attabhāve vipākadāyakaṃ| <hi rend="bold">sukhavedanīya</hi>nti iṭṭhārammaṇavipākadāyakaṃ kusalakammaṃ| viparītaṃ <hi rend="bold">dukkhavedanīyaṃ| paripakkavedanīya</hi>nti paripakke nipphanne attabhāve vedanīyaṃ, diṭṭhadhammavedanīyassevetaṃ adhivacanaṃ| <hi rend="bold">aparipakkavedanīya</hi>nti <pb ed="P" n="4.0005"/> aparipakke attabhāve vedanīyaṃ, samparāyavedanīyassevetaṃ adhivacanaṃ| evaṃ santepi ayamettha viseso – yaṃ paṭhamavaye kataṃ paṭhamavaye vā majjhimavaye vā pacchimavaye vā vipākaṃ deti, majjhimavaye kataṃ majjhimavaye vā pacchimavaye vā vipākaṃ deti, pacchimavaye kataṃ tattheva vipākaṃ deti, taṃ diṭṭhadhammavedanīyaṃ nāma| yaṃ pana sattadivasabbhantare vipākaṃ deti, taṃ paripakkavedanīyaṃ nāma| taṃ kusalampi hoti akusalampi|</p>

<p rend="bodytext">tatrimāni vatthūni – <hi rend="bold">puṇṇo</hi> nāma kira duggatamanusso rājagahe sumanaseṭṭhiṃ nissāya vasati| tamenaṃ ekadivasaṃ nagaramhi nakkhatte saṅghuṭṭhe seṭṭhi āha – ‘‘sace ajja kasissasi, dve ca goṇe naṅgalañca labhissasi| kiṃ nakkhattaṃ kīḷissasi, kasissasī’’ti| kiṃ me nakkhattena, kasissāmīti? tena hi ye goṇe icchasi, te gahetvā kasāhīti| so kasituṃ gato| taṃ divasaṃ sāriputtatthero nirodhā vuṭṭhāya ‘‘kassa saṅgahaṃ karomī’’ti? āvajjanto puṇṇaṃ disvā pattacīvaraṃ ādāya tassa kasanaṭṭhānaṃ gato| puṇṇo kasiṃ ṭhapetvā therassa dantakaṭṭhaṃ datvā mukhodakaṃ <pb ed="V" n="4.0004"/> adāsi| thero sarīraṃ paṭijaggitvā kammantassa avidūre <pb ed="M" n="4.0004"/> nisīdi bhattābhihāraṃ olokento| athassa bhariyaṃ bhattaṃ āharantiṃ disvā antarāmaggeyeva attānaṃ dassesi|</p>

<p rend="bodytext">sā sāmikassa āhaṭabhattaṃ therassa patte pakkhipitvā puna gantvā aññaṃ bhattaṃ sampādetvā divā agamāsi| puṇṇo ekavāraṃ kasitvā nisīdi| sāpi bhattaṃ gahetvā āgacchantī āha – ‘‘sāmi pātova te bhattaṃ āhariyittha, antarāmagge pana <pb ed="P" n="4.0006"/> sāriputtattheraṃ disvā taṃ tassa datvā aññaṃ pacitvā āharantiyā me ussūro jāto, mā kujjhi sāmī’’ti| bhaddakaṃ te bhadde kataṃ, mayā therassa pātova dantakaṭṭhañca mukhodakañca dinnaṃ, amhākaṃyevānena piṇḍapātopi paribhutto, ajja therena katasamaṇadhammassa mayaṃ bhāgino jātāti cittaṃ pasādesi| ekavāraṃ kasitaṭṭhānaṃ suvaṇṇameva ahosi| so bhuñjitvā kasitaṭṭhānaṃ olokento vijjotamānaṃ disvā uṭṭhāya yaṭṭhiyā paharitvā rattasuvaṇṇabhāvaṃ jānitvā ‘‘rañño akathetvā paribhuñjituṃ na sakkā’’ti gantvā rañño ārocesi| rājā taṃ sabbaṃ sakaṭehi āharāpetvā rājaṅgaṇe rāsiṃ kāretvā ‘‘kassimasmiṃ nagare ettakaṃ suvaṇṇaṃ atthī’’ti pucchi| kassaci natthīti ca vutte seṭṭhiṭṭhānamassa adāsi| so <hi rend="bold">puṇṇaseṭṭhi</hi> nāma jāto|</p>

<p rend="bodytext">aparampi vatthu – tasmiṃyeva rājagahe <hi rend="bold">kāḷaveḷiyo</hi> nāma duggato atthi| tassa bhariyā paṇṇambilayāguṃ paci| mahākassapatthero nirodhā vuṭṭhāya ‘‘kassa saṅgahaṃ karomī’’ti āvajjanto taṃ disvā gantvā gehadvāre aṭṭhāsi| sā pattaṃ gahetvā sabbaṃ tattha pakkhipitvā therassa adāsi, thero vihāraṃ gantvā satthu upanāmesi| satthā attano yāpanamattaṃ gaṇhi, sesaṃ pañcannaṃ bhikkhusatānaṃ pahosi| kāḷavaḷiyopi taṃ ṭhānaṃ patto cūḷakaṃ labhi| mahākassapo satthāraṃ kāḷavaḷiyassa vipākaṃ pucchi| satthā ‘‘ito sattame divase seṭṭhicchattaṃ labhissatī’’ti āha| kāḷavaḷiyo taṃ kathaṃ sutvā gantvā bhariyāya ārocesi|</p>

<p rend="bodytext">tadā ca rājā nagaraṃ anusañcaranto bahinagare jīvasūle nisinnaṃ <pb ed="P" n="4.0007"/> purisaṃ addasa| puriso rājānaṃ disvā uccāsaddaṃ akāsi ‘‘tumhākaṃ me <pb ed="M" n="4.0005"/> bhuñjanabhattaṃ pahiṇatha devā’’ti| rājā ‘‘pesessāmī’’ti vatvā sāyamāsabhatte upanīte saritvā ‘‘imaṃ harituṃ samatthaṃ jānāthā’’ti āha, nagare sahassabhaṇḍikaṃ cāresuṃ| tatiyavāre kāḷavaḷiyassa bhariyā aggahesi<pb ed="V" n="4.0005"/>| atha naṃ rañño dassesuṃ, sā purisavesaṃ gahetvā pañcāvudhasannaddhā bhattapātiṃ gahetvā nagarā nikkhami| bahinagare tāle adhivattho <hi rend="bold">dīghatālo</hi> nāma yakkho taṃ rukkhamūlena gacchantiṃ disvā ‘‘tiṭṭha tiṭṭha bhakkhosi me’’ti āha| nāhaṃ tava bhakkho, rājadūto ahanti| kattha gacchasīti| jīvasūle nisinnassa purisassa santikanti| mamapi ekaṃ sāsanaṃ harituṃ sakkhissasīti| āma sakkhissāmīti| ‘‘dīghatālassa bhariyā sumanadevarājadhītā kāḷī puttaṃ vijātā’’ti āroceyyāsi| imasmiṃ tālamūle satta nidhikumbhiyo atthi, tā tvaṃ gaṇheyyāsīti| sā ‘‘dīghatālassa bhariyā sumanadevarājadhītā kāḷī puttaṃ vijātā’’ti ugghosentī agamāsi|</p>

<p rend="bodytext">sumanadevo yakkhasamāgame nisinno sutvā ‘‘eko manusso amhākaṃ piyapavattiṃ āharati, pakkosatha na’’nti sāsanaṃ sutvā pasanno ‘‘imassa rukkhassa parimaṇḍalacchāyāya pharaṇaṭṭhāne nidhikumbhiyo tuyhaṃ dammī’’ti āha| jīvasūle nisinnapuriso bhattaṃ bhuñjitvā mukhapuñchanakāle itthiphassoti ñatvā cūḷāya ḍaṃsi, sā asinā attano cūḷaṃ <pb ed="P" n="4.0008"/> chinditvā rañño santikaṃyeva gatā| rājā bhattabhojitabhāvo kathaṃ jānitabboti? cūḷasaññāyāti vatvā rañño ācikkhitvā taṃ dhanaṃ āharāpesi| rājā aññassa ettakaṃ dhanaṃ nāma atthīti| natthi devāti| rājā tassā patiṃ tasmiṃ nagare dhanaseṭṭhiṃ akāsi| <hi rend="bold">mallikāyapi</hi> deviyā vatthu kathetabbaṃ| imāni tāva <hi rend="bold">kusalakamme vatthūni</hi>|</p>

<p rend="bodytext"><hi rend="bold">nandamāṇavako</hi> pana uppalavaṇṇāya theriyā vippaṭipajji, tassa mañcato uṭṭhāya nikkhamitvā gacchantassa mahāpathavī bhijjitvā okāsamadāsi, tattheva mahānarakaṃ paviṭṭho| <hi rend="bold">nando</hi>pi goghātako paṇṇāsa vassāni goghātakakammaṃ katvā ekadivasaṃ bhojanakāle maṃsaṃ alabhanto ekassa jīvamānakagoṇassa jivhaṃ chinditvā aṅgāresu pacāpetvā khādituṃ āraddho| athassa jivhā mūle chijjitvā bhattapātiyaṃyeva patitā, so viravanto kālaṃ katvā niraye nibbatti| <hi rend="bold">nandopi yakkho</hi> aññena yakkhena <pb ed="M" n="4.0006"/> saddhiṃ ākāsena gacchanto sāriputtattheraṃ navoropitehi kesehi rattibhāge abbhokāse nisinnaṃ disvā sīse paharitukāmo itarassa yakkhassa ārocetvā tena vāriyamānopi pahāraṃ datvā ḍayhāmi ḍayhāmīti viravanto tasmiṃyeva ṭhāne bhūmiṃ pavisitvā mahāniraye nibbattoti imāni <hi rend="bold">akusalakamme vatthūni</hi>|</p>

<p rend="bodytext">yaṃ <pb ed="V" n="4.0006"/> pana antamaso maraṇasantikepi kataṃ kammaṃ bhavantare vipākaṃ deti, taṃ sabbaṃ <hi rend="bold">samparāyavedanīyaṃ</hi> <pb ed="P" n="4.0009"/> nāma| tattha yo aparihīnassa jhānassa vipāko nibbattissati, so idha nibbattitavipākoti vutto| tassa mūlabhūtaṃ kammaṃ neva diṭṭhadhammavedanīyaṃ na samparāyavedanīyanti, na vicāritaṃ, kiñcāpi na vicāritaṃ, samparāyavedanīyameva panetanti veditabbaṃ| yo paṭhamamaggādīnaṃ bhavantare phalasamāpattivipāko, so idha nibbattitaguṇotveva vutto| kiñcāpi evaṃ vutto, maggakammaṃ pana <hi rend="bold">paripakkavedanīya</hi>nti veditabbaṃ| maggacetanāyeva hi sabbalahuṃ phaladāyikā anantaraphalattāti|</p>

<p rend="bodytext" n="8"><hi rend="paranum">8</hi><hi rend="dot">.</hi> <hi rend="bold">bahuvedanīya</hi>nti saññābhavūpagaṃ| <hi rend="bold">appavedanīya</hi>nti asaññābhavūpagaṃ| <hi rend="bold">savedanīya</hi>nti savipākaṃ kammaṃ| <hi rend="bold">avedanīya</hi>nti avipākaṃ kammaṃ| <hi rend="bold">evaṃ sante</hi>ti imesaṃ diṭṭhadhammavedanīyādīnaṃ kammānaṃ upakkamena samparāyavedanīyādi bhāvakāraṇassa alābhe sati| <hi rend="bold">aphalo</hi>ti nipphalo niratthakoti| ettāvatā aniyyānikasāsane payogassa aphalataṃ dassetvā padhānacchedakavādo nāma dassitoti veditabbo| <hi rend="bold">sahadhammikā vādānuvādā</hi>ti parehi vuttakāraṇena sakāraṇā hutvā nigaṇṭhānaṃ vādā ca anuvādā ca| <hi rend="bold">gārayhaṃ ṭhānaṃ āgacchantī</hi>ti viññūhi garahitabbaṃ kāraṇaṃ āgacchanti| ‘‘vādānuppattā gārayhaṭṭhānā’’tipi pāṭho| tassattho – parehi vuttena kāraṇena sakāraṇā <pb ed="P" n="4.0010"/> nigaṇṭhānaṃ vādaṃ anuppattā taṃ vādaṃ sosentā milāpentā dukkaṭakammakārinotiādayo dasa gārayhaṭṭhānā āgacchanti|</p>

<p rend="bodytext" n="9"><hi rend="paranum">9</hi><hi rend="dot">.</hi> <hi rend="bold">saṅgatibhāvahetū</hi>ti niyatibhāvakāraṇā| <hi rend="bold">pāpasaṅgatikā</hi>ti pāpaniyatino| <hi rend="bold">abhijātihetū</hi>ti chaḷabhijātihetu|</p>

<p rend="bodytext" n="10"><hi rend="paranum">10</hi><hi rend="dot">.</hi> evaṃ <pb ed="M" n="4.0007"/> nigaṇṭhānaṃ upakkamassa aphalataṃ dassetvā idāni niyyānikasāsane upakkamassa vīriyassa ca saphalataṃ dassetuṃ <hi rend="bold">kathañca, bhikkhave</hi>tiādimāha| tattha <hi rend="bold">anaddhabhūta</hi>nti anadhibhūtaṃ| dukkhena anadhibhūto nāma manussattabhāvo vuccati, na taṃ addhabhāveti nābhibhavatīti attho| tampi nānappakārāya dukkarakārikāya payojento dukkhena addhabhāveti nāma| ye pana sāsane pabbajitvā āraññakā vā honti rukkhamūlikādayo vā, te dukkhena na addhabhāventi nāma| niyyānikasāsanasmiñhi vīriyaṃ sammāvāyāmo nāma hoti|</p>

<p rend="bodytext">thero <pb ed="V" n="4.0007"/> panāha – yo issarakule nibbatto sattavassiko hutvā alaṅkatappaṭiyatto pituaṅke nisinno ghare bhattakiccaṃ katvā nisinnena bhikkhusaṅghena anumodanāya kariyamānāya tisso sampattiyo dassetvā saccesu pakāsitesu arahattaṃ pāpuṇāti, mātāpitūhi vā ‘‘pabbajissasi tātā’’ti vutto ‘‘āma pabbajissāmī’’ti vatvā <pb ed="P" n="4.0011"/> nhāpetvā alaṅkaritvā vihāraṃ nīto tacapañcakaṃ uggaṇhitvā nisinno kesesu ohāriyamānesu khuraggeyeva arahattaṃ pāpuṇāti, navapabbajito vā pana manosilātelamakkhitena sīsena punadivase mātāpitūhi pesitaṃ kājabhattaṃ bhuñjitvā vihāre nisinnova arahattaṃ pāpuṇāti, ayaṃ na dukkhena attānaṃ addhabhāveti nāma| ayaṃ pana ukkaṭṭhasakkāro| yo dāsikucchiyaṃ nibbatto antamaso rajatamuddikampi piḷandhitvā gorakapiyaṅgumattenāpi sarīraṃ vilimpetvā ‘‘pabbājetha na’’nti nīto khuragge vā punadivase vā arahattaṃ pāpuṇāti, ayampi na anaddhabhūtaṃ attānaṃ dukkhena addhabhāveti nāma|</p>

<p rend="bodytext"><hi rend="bold">dhammikaṃ sukhaṃ</hi> nāma saṅghato vā gaṇato vā uppannaṃ catupaccayasukhaṃ| <hi rend="bold">anadhimucchito</hi>ti taṇhāmucchanāya amucchito| dhammikañhi sukhaṃ na pariccajāmīti na tattha gedho kātabbo| saṅghato hi uppannaṃ salākabhattaṃ vā vassāvāsikaṃ vā ‘‘idamatthaṃ eta’’nti paricchinditvā saṅghamajjhe bhikkhūnaṃ antare paribhuñjanto pattantare padumaṃ viya sīlasamādhivipassanāmaggaphalehi vaḍḍhati| <hi rend="bold">imassā</hi>ti paccuppannānaṃ pañcannaṃ khandhānaṃ mūlabhūtassa| <hi rend="bold">dukkhanidānassā</hi>ti taṇhāya| sā hi pañcakkhandhadukkhassa nidānaṃ| <hi rend="bold">saṅkhāraṃ padahato</hi>ti sampayogavīriyaṃ <pb ed="M" n="4.0008"/> karontassa| <hi rend="bold">virāgo</hi> <pb ed="P" n="4.0012"/> <hi rend="bold">hotī</hi>ti maggena virāgo hoti| idaṃ vuttaṃ hoti ‘‘saṅkhārapadhānena me imassa dukkhanidānassa virāgo hotī’’ti <hi rend="bold">evaṃ pajānātī</hi>ti iminā sukhāpaṭipadā khippābhiññā kathitā| dutiyavārena tassa sampayogavīriyassa majjhattatākāro kathito| <hi rend="bold">so yassa hi khvāssā</hi>ti ettha ayaṃ saṅkhepattho – so puggalo yassa dukkhanidānassa saṅkhārapadhānena virāgo hoti, saṅkhāraṃ tattha padahati, maggapadhānena padahati| yassa pana dukkhanidānassa ajjhupekkhato upekkhaṃ bhāventassa virāgo hoti, upekkhaṃ tattha bhāveti, maggabhāvanāya bhāveti| <hi rend="bold">tassā</hi>ti tassa puggalassa|</p>

<p rend="bodytext" n="11"><hi rend="paranum">11</hi><hi rend="dot">.</hi> <hi rend="bold">paṭibaddhacitto</hi>ti chandarāgena baddhacitto| <hi rend="bold">tibbacchando</hi>ti bahalacchando| <hi rend="bold">tibbāpekkho</hi>ti <pb ed="V" n="4.0008"/> bahalapatthano| <hi rend="bold">santiṭṭhanti</hi>nti ekato tiṭṭhantiṃ| <hi rend="bold">sañjagghanti</hi>nti mahāhasitaṃ hasamānaṃ| <hi rend="bold">saṃhasanti</hi>nti sitaṃ kurumānaṃ|</p>

<p rend="bodytext"><hi rend="bold">evameva kho, bhikkhave</hi>ti ettha idaṃ opammavibhāvanaṃ – eko hi puriso ekissā itthiyā sāratto ghāsacchādanamālālaṅkārādīni datvā ghare vāseti| sā taṃ aticaritvā aññaṃ sevati| so ‘‘nūna ahaṃ assā anurūpaṃ sakkāraṃ na karomī’’ti sakkāraṃ vaḍḍhesi| sā bhiyyosomattāya aticaratiyeva| so – ‘‘ayaṃ sakkariyamānāpi aticarateva, ghare me vasamānā anatthampi kareyya, nīharāmi na’’nti parisamajjhe alaṃvacanīyaṃ katvā ‘‘mā puna gehaṃ pāvisī’’ti vissajjesi| sā kenaci <pb ed="P" n="4.0013"/> upāyena tena saddhiṃ santhavaṃ kātuṃ asakkontī naṭanaccakādīhi saddhiṃ vicarati| tassa purisassa taṃ disvā neva uppajjati domanassaṃ, somanassaṃ pana uppajjati|</p>

<p rend="bodytext">tattha purisassa itthiyā sārattakālo viya imassa bhikkhuno attabhāve ālayo| ghāsacchādanādīni datvā ghare vasāpanakālo viya attabhāvassa paṭijagganakālo| tassā aticaraṇakālo viya jaggiyamānasseva attabhāvassa pittapakopādīnaṃ vasena sābādhatā| ‘‘attano anurūpaṃ sakkāraṃ alabhantī aticaratī’’ti sallakkhetvā sakkāravaḍḍhanaṃ viya ‘‘bhesajjaṃ alabhanto evaṃ hotī’’ti sallakkhetvā <pb ed="M" n="4.0009"/> bhesajjakaraṇakālo| sakkāre vaḍḍhitepi puna aticaraṇaṃ viya pittādīsu ekassa bhesajje kariyamāne sesānaṃ pakopavasena puna sābādhatā| parisamajjhe alaṃvacanīyaṃ katvā gehā nikkaḍḍhanaṃ viya ‘‘idāni te nāhaṃ dāso na kammakaro, anamatagge saṃsāre taṃyeva upaṭṭhahanto vicariṃ, ko me tayā attho, chijja vā bhijja vā’’ti tasmiṃ anapekkhataṃ āpajjitvā vīriyaṃ thiraṃ katvā maggena kilesasamugghātanaṃ| naṭanaccakādīhi naccamānaṃ vicarantiṃ disvā yathā tassa purisassa domanassaṃ na uppajjati, somanassameva uppajjati, evameva imassa bhikkhuno arahattaṃ pattassa pittapakopādīnaṃ vasena ābādhikaṃ attabhāvaṃ disvā domanassaṃ na uppajjati, ‘‘muccissāmi vata khandhaparihāradukkhato’’ti somanassameva uppajjatīti| ayaṃ pana upamā ‘‘paṭibaddhacittassa domanassaṃ uppajjati, appaṭibaddhacittassa natthetanti ñatvā <pb ed="P" n="4.0014"/> itthiyā chandarāgaṃ pajahati, evamayaṃ bhikkhu saṅkhāraṃ vā padahantassa upekkhaṃ vā bhāventassa dukkhanidānaṃ <pb ed="V" n="4.0009"/> pahīyati, no aññathāti ñatvā tadubhayaṃ sampādento dukkhanidānaṃ pajahatī’’ti etamatthaṃ vibhāvetuṃ āgatāti veditabbā|</p>

<p rend="bodytext" n="12"><hi rend="paranum">12</hi><hi rend="dot">.</hi> <hi rend="bold">yathā sukhaṃ kho me viharato</hi>ti yena sukhena viharituṃ icchāmi tena, me viharato| <hi rend="bold">padahato</hi>ti pesentassa| ettha ca yassa sukhā paṭipadā asappāyā, sukhumacīvarāni dhārentassa pāsādike senāsane vasantassa cittaṃ vikkhipati, dukkhā paṭipadā sappāyā, chinnabhinnāni thūlacīvarāni dhārentassa susānarukkhamūlādīsu vasantassa cittaṃ ekaggaṃ hoti, taṃ sandhāyetaṃ vuttaṃ|</p>

<p rend="bodytext"><hi rend="bold">evameva kho</hi>ti ettha idaṃ opammasaṃsandanaṃ, usukāro viya hi jātijarāmaraṇabhīto yogī daṭṭhabbo, vaṅkakuṭilajimhatejanaṃ viya vaṅkakuṭilajimhacittaṃ, dve alātā viya kāyikacetasikavīriyaṃ, tejanaṃ ujuṃ karontassa kañjikatelaṃ viya saddhā, namanadaṇḍako viya lokuttaramaggo, ussukārassa vaṅkakuṭilajimhatejanaṃ kañjikatelena sinehetvā alātesu tāpetvā namanadaṇḍakena ujukaraṇaṃ viya imassa bhikkhuno vaṅkakuṭilajimhacittaṃ saddhāya sinehetvā kāyikacetasikavīriyena tāpetvā <pb ed="M" n="4.0010"/> lokuttaramaggena ujukaraṇaṃ, usukārasseva evaṃ ujukatena tejanena sapattaṃ vijjhitvā sampattianubhavanaṃ viya imassa yogino tathā ujukatena <pb ed="P" n="4.0015"/> cittena kilesagaṇaṃ vijjhitvā pāsādike senāsane nirodhavaratalagatassa phalasamāpattisukhānubhavanaṃ daṭṭhabbaṃ| idha tathāgato sukhāpaṭipadākhippābhiññabhikkhuno, dukkhāpaṭipadādandhābhiññabhikkhuno ca paṭipattiyo kathitā, itaresaṃ dvinnaṃ na kathitā, tā kathetuṃ imaṃ desanaṃ ārabhi| imāsu vā dvīsu kathitāsu itarāpi kathitāva honti, āgamanīyapaṭipadā pana na kathitā, taṃ kathetuṃ imaṃ desanaṃ ārabhi| sahāgamanīyāpi vā paṭipadā kathitāva, adassitaṃ pana ekaṃ buddhuppādaṃ dassetvā ekassa kulaputtassa nikkhamanadesanaṃ arahattena vinivaṭṭessāmīti dassetuṃ imaṃ desanaṃ ārabhi| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">devadahasuttavaṇṇanā niṭṭhitā|</p>

</xml>