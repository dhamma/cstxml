<xml src="s0201a-m33.xml">
<sutra id="m33"/>
<p rend="subhead">3. mahāgopālakasuttavaṇṇanā</p>

<p rend="bodytext" n="346"><hi rend="paranum">346</hi><hi rend="dot">.</hi> <hi rend="bold">evaṃ</hi> <pb ed="V" n="2.0156"/><pb ed="P" n="2.0258"/> <hi rend="bold">me suta</hi>nti mahāgopālakasuttaṃ| tattha tisso kathā ekanāḷikā, caturassā, nisinnavattikāti| tattha pāḷiṃ vatvā ekekapadassa atthakathanaṃ <hi rend="bold">ekanāḷikā</hi> nāma| apaṇḍitaṃ gopālakaṃ dassetvā, apaṇḍitaṃ <pb ed="M" n="2.0160"/> bhikkhuṃ dassetvā, paṇḍitaṃ gopālakaṃ dassetvā, paṇḍitaṃ bhikkhuṃ dassetvāti catukkaṃ bandhitvā kathanaṃ <hi rend="bold">caturassā</hi> nāma| apaṇḍitaṃ gopālakaṃ dassetvā pariyosānagamanaṃ, apaṇḍitaṃ bhikkhuṃ dassetvā pariyosānagamanaṃ, paṇḍitaṃ gopālakaṃ dassetvā pariyosānagamanaṃ, paṇḍitaṃ bhikkhuṃ dassetvā pariyosānagamananti ayaṃ <hi rend="bold">nisinnavattikā</hi> nāma| ayaṃ idha sabbācariyānaṃ āciṇṇā|</p>

<p rend="bodytext"><hi rend="bold">ekādasahi, bhikkhave, aṅgehī</hi>ti ekādasahi aguṇakoṭṭhāsehi| <hi rend="bold">gogaṇa</hi>nti gomaṇḍalaṃ| <hi rend="bold">pariharitu</hi>nti pariggahetvā vicarituṃ| <hi rend="bold">phātiṃ kātu</hi>nti vaḍḍhiṃ āpādetuṃ| <hi rend="bold">idhā</hi>ti imasmiṃ loke| <hi rend="bold">na rūpaññū hotī</hi>ti gaṇanato vā vaṇṇato vā rūpaṃ na jānāti| <hi rend="bold">gaṇanato</hi> na jānāti nāma attano gunnaṃ sataṃ vā sahassaṃ vāti saṅkhyaṃ na jānāti| so gāvīsu haṭāsu vā palātāsu vā gogaṇaṃ gaṇetvā, ajja ettikā na dissantīti dve tīṇi gāmantarāni vā aṭaviṃ vā vicaranto na pariyesati, aññesaṃ gāvīsu attano gogaṇaṃ paviṭṭhāsupi gogaṇaṃ gaṇetvā, ‘‘imā ettikā gāvo na amhāka’’nti yaṭṭhiyā pothetvā na nīharati, tassa naṭṭhā gāviyo naṭṭhāva honti| paragāviyo gahetvā vicarantaṃ gosāmikā disvā, ‘‘ayaṃ ettakaṃ kālaṃ amhākaṃ dhenuṃ gaṇhātī’’ti tajjetvā attano gāviyo gahetvā gacchanti| tassa gogaṇopi parihāyati, pañcagorasaparibhogatopi paribāhiro hoti| <hi rend="bold">vaṇṇato</hi> na jānāti nāma – ‘‘ettikā gāvo setā, ettikā rattā, ettikā kāḷā, ettikā kabarā ettikā nīlā’’ti na jānāti, so gāvīsu haṭāsu vā…pe.… pañcagorasaparibhogatopi paribāhiro hoti|</p>

<p rend="bodytext"><hi rend="bold">na lakkhaṇakusalo hotī</hi>ti gāvīnaṃ sarīre kataṃ dhanusattisūlādibhedaṃ lakkhaṇaṃ na jānāti<pb ed="V" n="2.0157"/>, so gāvīsu haṭāsu vā palātāsu vā ajja asukalakkhaṇā ca asukalakkhaṇā ca gāvo <pb ed="P" n="2.0259"/> na dissanti…pe.… pañcagorasaparibhogatopi paribāhiro hoti|</p>

<p rend="bodytext"><hi rend="bold">na āsāṭikaṃ hāretā</hi>ti gunnaṃ khāṇukaṇṭakādīhi pahaṭaṭṭhānesu vaṇo hoti| tattha nīlamakkhikā aṇḍakāni pātenti, tesaṃ āsāṭikāti nāma| tāni daṇḍena apanetvā bhesajjaṃ dātabbaṃ hoti| bālo <pb ed="M" n="2.0161"/> gopālako tathā na karoti, tena vuttaṃ – ‘‘na āsāṭikaṃ hāretā hotī’’ti| tassa gunnaṃ vaṇā vaḍḍhanti, gambhīrā honti, pāṇakā kucchiṃ pavisanti, gāvo gelaññābhibhūtā neva yāvadatthaṃ tiṇāni khādituṃ, na pānīyaṃ pātuṃ sakkonti| tattha gunnaṃ khīraṃ chijjati, goṇānaṃ javo hāyati, ubhayesaṃ jīvitantarāyo hoti| evamassa gogaṇopi parihāyati, pañcagorasatopi paribāhiro hoti|</p>

<p rend="bodytext"><hi rend="bold">na vaṇaṃ paṭicchādetā hotī</hi>ti gunnaṃ vuttanayeneva sañjāto vaṇo bhesajjaṃ datvā vākena vā cīrakena vā bandhitvā paṭicchādetabbo hoti| bālo gopālako tathā na karoti, athassa gunnaṃ vaṇehi yūsā paggharanti, tā aññamaññaṃ nighaṃsenti, tena aññesampi vaṇā jāyanti| evaṃ gāvo gelaññābhibhūtā neva yāvadatthaṃ tiṇāni khādituṃ…pe.… paribāhiro hoti|</p>

<p rend="bodytext"><hi rend="bold">na dhūmaṃ kattā hotī</hi>ti antovasse ḍaṃsamakasādīnaṃ ussannakāle gogaṇe vajaṃ paviṭṭhe tattha tattha dhūmo kātabbo hoti, apaṇḍito gopālako taṃ na karoti| gogaṇo sabbarattiṃ ḍaṃsādīhi upadduto niddaṃ alabhitvā punadivase araññe tattha tattha rukkhamūlādīsu nipajjitvā niddāyati, neva yāvadatthaṃ tiṇāni khādituṃ…pe.… pañcagorasaparibhogatopi paribāhiro hoti|</p>

<p rend="bodytext"><hi rend="bold">na titthaṃ jānātī</hi>ti titthaṃ samanti vā visamanti vā sagāhanti vā niggāhanti vā na jānāti, so atitthena gāviyo otāreti| tāsaṃ visamatitthe pāsāṇādīni akkamantīnaṃ pādā bhijjanti, sagāhaṃ gambhīraṃ titthaṃ otiṇṇā kumbhīlādayo gāhā gaṇhanti| ajja ettikā gāvo naṭṭhā, ajja ettikāti vattabbataṃ āpajjati| evamassa gogaṇopi parihāyati, pañcagorasatopi paribāhiro hoti|</p>

<p rend="bodytext"><hi rend="bold">na</hi> <pb ed="V" n="2.0158"/> <hi rend="bold">pītaṃ jānātī</hi>ti pītampi apītampi na jānāti| gopālakena hi ‘‘imāya gāviyā pītaṃ, imāya na pītaṃ, imāya pānīyatitthe okāso laddho, imāya na <pb ed="P" n="2.0260"/> laddho’’ti evaṃ pītāpītaṃ jānitabbaṃ hoti| ayaṃ pana divasabhāgaṃ araññe gogaṇaṃ rakkhitvā pānīyaṃ pāyessāmīti nadiṃ vā <pb ed="M" n="2.0162"/> taḷākaṃ vā gahetvā gacchati| tattha mahāusabhā ca anuusabhā ca balavagāviyo ca dubbalāni ceva mahallakāni ca gorūpāni siṅgehi vā phāsukāhi vā paharitvā attano okāsaṃ katvā ūruppamāṇaṃ udakaṃ pavisitvā yathākāmaṃ pivanti| avasesā okāsaṃ alabhamānā tīre ṭhatvā kalalamissakaṃ udakaṃ pivanti, apītā eva vā honti| atha ne gopālako piṭṭhiyaṃ paharitvā puna araññaṃ paveseti, tattha apītagāviyo pipāsāya sukkhamānā yāvadatthaṃ tiṇāni khādituṃ na sakkonti, tattha gunnaṃ khīraṃ chijjati, goṇānaṃ javo hāyati…pe.… paribāhiro hoti|</p>

<p rend="bodytext"><hi rend="bold">na vīthiṃ jānātī</hi>ti ‘‘ayaṃ maggo samo khemo, ayaṃ visamo sāsaṅko sappaṭibhayo’’ti na jānāti| so samaṃ khemaṃ maggaṃ vajjetvā gogaṇaṃ itaraṃ maggaṃ paṭipādeti, tattha gāvo sīhabyagghādīnaṃ gandhena coraparissayena vā abhibhūtā bhantamigasappaṭibhāgā gīvaṃ ukkhipitvā tiṭṭhanti, neva yāvadatthaṃ tiṇāni khādanti, na pānīyaṃ pivanti, tattha gunnaṃ khīraṃ chijjati…pe.… paribāhiro hoti|</p>

<p rend="bodytext"><hi rend="bold">na gocarakusalo hotī</hi>ti gopālakena hi gocarakusalena bhavitabbaṃ, pañcāhikavāro vā sattāhikavāro vā jānitabbo, ekadisāya gogaṇaṃ cāretvā punadivase tattha na cāretabbo| mahatā hi gogaṇena ciṇṇaṭṭhānaṃ bheritalaṃ viya suddhaṃ hoti nittiṇaṃ, udakampi āluḷīyati| tasmā pañcame vā sattame vā divase puna tattha cāretuṃ vaṭṭati, ettakena hi tiṇampi paṭiviruhati, udakampi pasīdati| ayaṃ pana imaṃ pañcāhikavāraṃ vā sattāhikavāraṃ vā na jānāti, divase divase rakkhitaṭṭhāneyeva rakkhati| athassa gogaṇo haritatiṇaṃ na labhati, sukkhatiṇaṃ khādanto kalalamissakaṃ udakaṃ pivati, tattha gunnaṃ khīraṃ chijjati…pe.… paribāhiro hoti|</p>

<p rend="bodytext"><hi rend="bold">anavasesadohī ca hotī</hi>ti paṇḍitagopālakena yāva vacchakassa maṃsalohitaṃ saṇṭhāti, tāva <pb ed="V" n="2.0159"/> ekaṃ dve thane ṭhapetvā sāvasesadohinā bhavitabbaṃ| ayaṃ vacchakassa kiñci anavasesetvā duhati, khīrapako vaccho khīrapipāsāya sukkhati, saṇṭhātuṃ <pb ed="P" n="2.0261"/> asakkonto kampamāno <pb ed="M" n="2.0163"/> mātu purato patitvā kālaṅkaroti| mātā puttakaṃ disvā, ‘‘mayhaṃ puttako attano mātukhīraṃ pātumpi na labhatī’’ti puttasokena na yāvadatthaṃ tiṇāni khādituṃ, na pānīyaṃ pātuṃ sakkoti, thanesu khīraṃ chijjati| evamassa gogaṇopi parihāyati, pañcagorasatopi paribāhiro hoti|</p>

<p rend="bodytext">gunnaṃ pituṭṭhānaṃ karontīti <hi rend="bold">gopitaro</hi>| gāvo pariṇayanti yathāruciṃ gahetvā gacchantīti <hi rend="bold">gopariṇāyakā| na atirekapūjāyā</hi>ti paṇḍito hi gopālako evarūpe usabhe atirekapūjāya pūjeti, paṇītaṃ gobhattaṃ deti, gandhapañcaṅgulikehi maṇḍeti, mālaṃ pilandheti, siṅge suvaṇṇarajatakosake ca dhāreti, rattiṃ dīpaṃ jāletvā celavitānassa heṭṭhā sayāpeti| ayaṃ pana tato ekasakkārampi na karoti, usabhā atirekapūjaṃ alabhamānā gogaṇaṃ na rakkhanti, parissayaṃ na vārenti| evamassa gogaṇo parihāyati, pañcagorasato paribāhiro hoti|</p>

<p rend="bodytext" n="347"><hi rend="paranum">347</hi><hi rend="dot">.</hi> <hi rend="bold">idhā</hi>ti imasmiṃ sāsane| <hi rend="bold">na rūpaññū hotī</hi>ti, ‘‘cattāri mahābhūtāni catunnañca mahābhūtānaṃ upādāyarūpa’’nti evaṃ vuttarūpaṃ dvīhākārehi na jānāti gaṇanato vā samuṭṭhānato vā| <hi rend="bold">gaṇanato</hi> na jānāti nāma, ‘‘cakkhāyatanaṃ, sota-ghāna-jivhā-kāyāyatanaṃ, rūpa-sadda-gandha-rasa-phoṭṭhabbāyatanaṃ, itthindriyaṃ, purisindriyaṃ, jīvitindriyaṃ, kāyaviññatti, vacīviññatti, ākāsadhātu, āpodhātu, rūpassa lahutā, mudutā, kammaññatā, upacayo, santati, jaratā, rūpassa aniccatā, kabaḷīkāro āhāro’’ti evaṃ pāḷiyaṃ āgatā pañcavīsati rūpakoṭṭhāsāti na jānāti| seyyathāpi so gopālako gaṇanato gunnaṃ rūpaṃ na jānāti, tathūpamo ayaṃ bhikkhu| so gaṇanato rūpaṃ ajānanto rūpaṃ pariggahetvā arūpaṃ vavatthapetvā rūpārūpaṃ pariggahetvā paccayaṃ sallakkhetvā lakkhaṇaṃ āropetvā kammaṭṭhānaṃ matthakaṃ pāpetuṃ na sakkoti| so yathā tassa gopālakassa gogaṇo na vaḍḍhati, evaṃ imasmiṃ sāsane sīlasamādhivipassanāmaggaphalanibbānehi na vaḍḍhati, yathā <pb ed="P" n="2.0262"/> ca so gopālako pañcahi gorasehi paribāhiro hoti, evaṃ asekkhena sīlakkhandhena, asekkhena samādhi, paññā, vimutti, vimuttiñāṇadassanakkhandhenāti pañcahi dhammakkhandhehi paribāhiro hoti|</p>

<p rend="bodytext"><hi rend="bold">samuṭṭhānato</hi> <pb ed="V" n="2.0160"/><pb ed="M" n="2.0164"/> na jānāti nāma, ‘‘ettakaṃ rūpaṃ ekasamuṭṭhānaṃ, ettakaṃ dvisamuṭṭhānaṃ, ettakaṃ tisamuṭṭhānaṃ, ettakaṃ catusamuṭṭhānaṃ, ettakaṃ na kutocisamuṭṭhātī’’ti na jānāti| seyyathāpi so gopālako vaṇṇato gunnaṃ rūpaṃ na jānāti, tathūpamo ayaṃ bhikkhu| so samuṭṭhānato rūpaṃ ajānanto rūpaṃ pariggahetvā arūpaṃ vavatthapetvā…pe.… paribāhiro hoti|</p>

<p rend="bodytext"><hi rend="bold">na lakkhaṇakusalo hotī</hi>ti kammalakkhaṇo bālo, kammalakkhaṇo paṇḍitoti evaṃ vuttaṃ kusalākusalaṃ kammaṃ paṇḍitabālalakkhaṇanti na jānāti| so evaṃ ajānanto bāle vajjetvā paṇḍite na sevati, bāle vajjetvā paṇḍite asevanto kappiyākappiyaṃ kusalākusalaṃ sāvajjānavajjaṃ garukalahukaṃ satekicchatekicchaṃ kāraṇākāraṇaṃ na jānāti; taṃ ajānanto kammaṭṭhānaṃ gahetvā vaḍḍhetuṃ na sakkoti| so yathā tassa gopālakassa gogaṇo na vaḍḍhati, evaṃ imasmiṃ sāsane yathāvuttehi sīlādīhi na vaḍḍhati, gopālako viya ca pañcahi gorasehi pañcahi dhammakkhandhehi paribāhiro hoti|</p>

<p rend="bodytext"><hi rend="bold">na āsāṭikaṃ hāretā hotī</hi>ti uppannaṃ kāmavitakkanti evaṃ vutte kāmavitakkādike na vinodeti, so imaṃ akusalavitakkaṃ āsāṭikaṃ ahāretvā vitakkavasiko hutvā vicaranto kammaṭṭhānaṃ gahetvā vaḍḍhetuṃ na sakkoti, so yathā tassa gopālakassa…pe.… paribāhiro hoti|</p>

<p rend="bodytext"><hi rend="bold">na vaṇaṃ paṭicchādetā hotī</hi>ti cakkhunā rūpaṃ disvā nimittaggāhī hotītiādinā nayena sabbārammaṇesu nimittaṃ gaṇhanto yathā so gopālako vaṇaṃ na paṭicchādeti, evaṃ saṃvaraṃ na sampādeti| so vivaṭadvāro vicaranto kammaṭṭhānaṃ gahetvā vaḍḍhetuṃ na sakkoti…pe.… paribāhiro hoti|</p>

<p rend="bodytext"><hi rend="bold">na dhūmaṃ kattā hotī</hi>ti so gopālako dhūmaṃ viya dhammadesanādhūmaṃ na karoti, dhammakathaṃ vā sarabhaññaṃ vā upanisinnakathaṃ vā anumodanaṃ vā na karoti<pb ed="P" n="2.0263"/>| tato naṃ manussā bahussuto guṇavāti na jānanti, te guṇāguṇaṃ ajānantā catūhi paccayehi saṅgahaṃ na karonti<pb ed="V" n="2.0161"/>| so paccayehi <pb ed="M" n="2.0165"/> kilamamāno buddhavacanaṃ sajjhāyaṃ kātuṃ vattapaṭipattiṃ pūretuṃ kammaṭṭhānaṃ gahetvā vaḍḍhetuṃ na sakkoti…pe.… paribāhiro hoti|</p>

<p rend="bodytext"><hi rend="bold">na titthaṃ jānātī</hi>ti titthabhūte bahussutabhikkhū na upasaṅkamati, upasaṅkamanto, ‘‘idaṃ, bhante, byañjanaṃ kathaṃ ropetabbaṃ, imassa bhāsitassa ko attho, imasmiṃ ṭhāne pāḷi kiṃ vadeti, imasmiṃ ṭhāne attho kiṃ dīpetī’’ti evaṃ na paripucchati na paripañhati, na jānāpetīti attho| tassa te evaṃ aparipucchato avivaṭañceva na vivaranti, bhājetvā na dassenti, anuttānīkatañca na uttānīkaronti, apākaṭaṃ na pākaṭaṃ karonti| <hi rend="bold">anekavihitesu ca kaṅkhāṭhāniyesu dhammesū</hi>ti anekavidhāsu kaṅkhāsu ekaṃ kaṅkhampi na paṭivinodenti| kaṅkhā eva hi kaṅkhāṭhāniyā dhammā nāma| tattha ekaṃ kaṅkhampi na nīharantīti attho| so evaṃ bahussutatitthaṃ anupasaṅkamitvā sakaṅkho kammaṭṭhānaṃ gahetvā vaḍḍhetuṃ na sakkoti| yathā ca so gopālako titthaṃ na jānāti, evaṃ ayampi bhikkhu dhammatitthaṃ na jānāti, ajānanto avisaye pañhaṃ pucchati, abhidhammikaṃ upasaṅkamitvā kappiyākappiyaṃ pucchati, vinayadharaṃ upasaṅkamitvā rūpārūpaparicchedaṃ pucchati| te avisaye puṭṭhā kathetuṃ na sakkonti, so attanā sakaṅkho kammaṭṭhānaṃ gahetvā vaḍḍhetuṃ na sakkoti…pe.… paribāhiro hoti|</p>

<p rend="bodytext"><hi rend="bold">na pītaṃ jānātī</hi>ti yathā so gopālako pītāpītaṃ na jānāti, evaṃ dhammūpasañhitaṃ pāmojjaṃ na jānāti na labhati, savanamayaṃ puññakiriyavatthuṃ nissāya ānisaṃsaṃ na vindati, dhammassavanaggaṃ gantvā sakkaccaṃ na suṇāti, nisinno niddāyati, kathaṃ katheti, aññavihitako hoti, so sakkaccaṃ dhammaṃ asuṇanto kammaṭṭhānaṃ gahetvā vaḍḍhetuṃ na sakkoti…pe.… paribāhiro hoti|</p>

<p rend="bodytext"><hi rend="bold">na vīthiṃ jānātī</hi>ti so gopālako maggāmaggaṃ viya, – ‘‘ayaṃ lokiyo ayaṃ lokuttaro’’ti ariyaṃ aṭṭhaṅgikaṃ maggaṃ yathābhūtaṃ na pajānāti| ajānanto lokiyamagge abhinivisitvā lokuttaraṃ nibbattetuṃ na sakkoti…pe.… paribāhiro hoti|</p>

<p rend="bodytext"><hi rend="bold">na gocarakusalo hotī</hi>ti so gopālako pañcāhikavāre <pb ed="P" n="2.0264"/> sattāhikavāre viya cattāro satipaṭṭhāne<pb ed="V" n="2.0162"/>, ‘‘ime lokiyā ime lokuttarā’’ti yathābhūtaṃ na pajānāti| ajānanto sukhumaṭṭhānesu attano <pb ed="M" n="2.0166"/> ñāṇaṃ carāpetvā lokiyasatipaṭṭhāne abhinivisitvā lokuttaraṃ nibbattetuṃ na sakkoti…pe.… paribāhiro hoti|</p>

<p rend="bodytext"><hi rend="bold">anavasesadohī ca hotī</hi>ti paṭiggahaṇe mattaṃ ajānanto anavasesaṃ duhati| niddesavāre panassa <hi rend="bold">abhihaṭṭhuṃ pavārentī</hi>ti abhiharitvā pavārenti| ettha dve abhihārā vācābhihāro ca paccayābhihāro ca| <hi rend="bold">vācābhihāro</hi> nāma manussā bhikkhussa santikaṃ gantvā, ‘‘vadeyyātha, bhante, yenattho’’ti pavārenti| <hi rend="bold">paccayābhihāro</hi> nāma vatthādīni vā telaphāṇitādīni vā gahetvā bhikkhussa santikaṃ gantvā, ‘‘gaṇhatha, bhante, yāvatakena attho’’ti vadanti| <hi rend="bold">tatra bhikkhu mattaṃ na jānātī</hi>ti bhikkhu tesu paccayesu pamāṇaṃ na jānāti, – ‘‘dāyakassa vaso veditabbo, deyyadhammassa vaso veditabbo, attano thāmo veditabbo’’ti rathavinīte vuttanayena pamāṇayuttaṃ aggahetvā yaṃ āharanti, taṃ sabbaṃ gaṇhātīti attho| manussā vippaṭisārino na puna abhiharitvā pavārenti| so paccayehi kilamanto kammaṭṭhānaṃ gahetvā vaḍḍhetuṃ na sakkoti…pe.… paribāhiro hoti|</p>

<p rend="bodytext"><hi rend="bold">te na atirekapūjāya pūjetā hotī</hi>ti so gopālako mahāusabhe viya te there bhikkhū imāya āvi ceva raho ca mettāya kāyakammādikāya atirekapūjāya na pūjeti| tato therā, – ‘‘ime amhesu garucittīkāraṃ na karontī’’ti navake bhikkhū dvīhi saṅgahehi na saṅgaṇhanti, na āmisasaṅgahena cīvarena vā pattena vā pattapariyāpannena vā vasanaṭṭhānena vā| kilamante milāyantepi nappaṭijagganti| pāḷiṃ vā aṭṭhakathaṃ vā dhammakathābandhaṃ vā guyhaganthaṃ vā na sikkhāpenti| navakā therānaṃ santikā sabbaso ime dve saṅgahe alabhamānā imasmiṃ sāsane patiṭṭhātuṃ na sakkonti| yathā tassa gopālakassa gogaṇo na vaḍḍhati, evaṃ sīlādīni na vaḍḍhanti| yathā ca so gopālako pañcahi gorasehi paribāhiro hoti, evaṃ pañcahi dhammakkhandhehi paribāhirā honti| sukkapakkho kaṇhapakkhe vuttavipallāsavasena yojetvā veditabboti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahāgopālakasuttavaṇṇanā niṭṭhitā|</p>

</xml>