<xml src="s0203a-m105.xml">

<p rend="subhead"><pgroup id="m105"/><readunit id="m105">5. sunakkhattasuttavaṇṇanā</readunit></p>

<p n="55"> <hi rend="bold">evaṃ</hi> <pb ed="V" n="4.0034"/> <hi rend="bold">me suta</hi>nti sunakkhattasuttaṃ| tattha <hi rend="bold">aññā</hi>ti arahattaṃ| <hi rend="bold">byākatā</hi>ti khīṇā jātītiādīhi catūhi padehi kathitā| <hi rend="bold">adhimānenā</hi>ti appatte pattasaññino, anadhigate adhigatasaññino hutvā adhigataṃ amhehīti mānena byākariṃsu|</p>

<p n="56"> <hi rend="bold">evañcettha sunakkhatta tathāgatassa hotī</hi>ti sunakkhatta ettha etesaṃ bhikkhūnaṃ pañhabyākaraṇe – ‘‘idaṃ ṭhānaṃ etesaṃ avibhūtaṃ andhakāraṃ, tenime anadhigate adhigatasaññino, handa nesaṃ visodhetvā pākaṭaṃ katvā dhammaṃ desemī’’ti, evañca tathāgatassa hoti| <hi rend="bold">atha ca panidhekacce…pe.… tassapi hoti aññathatta</hi>nti bhagavā paṭipannakānaṃ dhammaṃ deseti| yattha pana icchācāre ṭhitā ekacce moghapurisā honti, tatra bhagavā passati – ‘‘ime imaṃ pañhaṃ uggahetvā ajānitvāva jānantā viya appatte pattasaññino hutvā gāmanigamādīsu visevamānā vicarissanti, taṃ nesaṃ bhavissati dīgharattaṃ ahitāya dukkhāyā’’ti evamassāyaṃ icchācāre <pb ed="P" n="4.0052"/> ṭhitānaṃ kāraṇā paṭipannakānampi atthāya ‘‘dhammaṃ desissāmī’’ti uppannassa cittassa aññathābhāvo hoti| taṃ sandhāyetaṃ vuttaṃ|</p>

<p n="58"> <hi rend="bold">lokāmisādhimutto</hi>ti vaṭṭāmisa-kāmāmisa-lokāmisabhūtesu pañcasu kāmaguṇesu adhimutto tanninno taggaruko tappabbhāro| <hi rend="bold">tappatirūpī</hi>ti <pb ed="M" n="4.0035"/> kāmaguṇasabhāgā| <hi rend="bold">āneñjapaṭisaṃyuttāyā</hi>ti āneñjasamāpattipaṭisaṃyuttāya| <hi rend="bold">saṃseyyā</hi>ti katheyya| <hi rend="bold">āneñjasaṃyojanena hi kho visaṃyutto</hi>ti āneñjasamāpattisaṃyojanena visaṃsaṭṭho| <hi rend="bold">lokāmisādhimutto</hi>ti evarūpo hi lūkhacīvaradharo mattikāpattaṃ ādāya attano sadisehi katipayehi saddhiṃ paccantajanapadaṃ gacchati, gāmaṃ piṇḍāya paviṭṭhakāle manussā disvā ‘‘mahāpaṃsukulikā āgatā’’ti yāgubhattādīni sampādetvā sakkaccaṃ dānaṃ denti, bhattakicce niṭṭhite anumodanaṃ sutvā – ‘‘svepi, bhante, idheva piṇḍāya pavisathā’’ti vadanti| alaṃ upāsakā, ajjāpi vo bahūnaṃ dinnanti| tena hi, bhante, antovassaṃ idha vaseyyāthāti adhivāsetvā vihāramaggaṃ pucchitvā vihāraṃ <pb ed="V" n="4.0035"/> gacchanti| tattha senāsanaṃ gahetvā pattacīvaraṃ paṭisāmenti| sāyaṃ eko āvāsiko te bhikkhū pucchati ‘‘kattha piṇḍāya caritthā’’ti? asukagāmeti| bhikkhāsampannāti? āma evarūpā nāma manussānaṃ saddhā hoti| ‘‘ajjeva nu kho ete edisā, niccampi edisā’’ti? saddhā te manussā niccampi edisā, te nissāyeva ayaṃ vihāro vaḍḍhatīti| tato te paṃsukulikā punappunaṃ tesaṃ vaṇṇaṃ kathenti<pb ed="P" n="4.0053"/>, divasāvasesaṃ kathetvā rattimpi kathenti| ettāvatā icchācāre ṭhitassa sīsaṃ nikkhantaṃ hoti udaraṃ phālitaṃ| evaṃ lokāmisādhimutto veditabbo|</p>

<p n="59"> idāni āneñjasamāpattilābhiṃ adhimānikaṃ dassento <hi rend="bold">ṭhānaṃ kho paneta</hi>ntiādimāha| <hi rend="bold">āneñjādhimuttassā</hi>ti kilesasiñcanavirahitāsu heṭṭhimāsu chasu samāpattīsu adhimuttassa tanninnassa taggaruno tappabbhārassa| <hi rend="bold">se pavutte</hi>ti taṃ pavuttaṃ| cha samāpattilābhino hi adhimānikassa pañcakāmaguṇāmisabandhanā patitapaṇḍupalāso viya upaṭṭhāti| tenetaṃ vuttaṃ|</p>

<p n="60"> idāni ākiñcaññāyatanasamāpatti lābhino adhimānikassa nighaṃsaṃ dassetuṃ <hi rend="bold">ṭhānaṃ kho panā</hi>tiādimāha| tattha <hi rend="bold">dvedhā bhinnā</hi>ti majjhe bhinnā| <hi rend="bold">appaṭisandhikā</hi>ti khuddakā muṭṭhipāsāṇamattā jatunā vā silesena vā allīyāpetvā paṭisandhātuṃ sakkā| mahantaṃ pana kuṭāgārappamāṇaṃ sandhāyetaṃ vuttaṃ| <hi rend="bold">se bhinne</hi>ti taṃ bhinnaṃ| upari <pb ed="M" n="4.0036"/> samāpattilābhino hi heṭṭhāsamāpatti dvedhābhinnā selā viya hoti, taṃ samāpajjissāmīti cittaṃ na uppajjati| tenetaṃ vuttaṃ|</p>

<p n="61"> idāni nevasaññānāsaññāyatanalābhino adhimānikassa ca nighaṃsaṃ dassento <hi rend="bold">ṭhānaṃ kho panā</hi>tiādimāha| tattha <hi rend="bold">se vante</hi>ti taṃ vantaṃ| aṭṭhasamāpattilābhino <pb ed="P" n="4.0054"/> hi heṭṭhāsamāpattiyo vantasadisā hutvā upaṭṭhahanti, puna samāpajjissāmīti cittaṃ na uppajjati| tenetaṃ vuttaṃ|</p>

<p n="62"> idāni khīṇāsavassa nighaṃsaṃ dassento <hi rend="bold">ṭhānaṃ kho panā</hi>tiādimāha| tattha <hi rend="bold">se ucchinnamūle</hi>ti so ucchinnamūlo| upari samāpattilābhino hi heṭṭhāsamāpatti mūlacchinnatālo viya upaṭṭhāti, taṃ samāpajjissāmīti cittaṃ na uppajjati| tenetaṃ vuttaṃ|</p>

<p n="63"> <hi rend="bold">ṭhānaṃ</hi> <pb ed="V" n="4.0036"/> <hi rend="bold">kho panā</hi>ti pāṭiyekko anusandhi| heṭṭhā hi samāpattilābhino adhimānikassapi khīṇāsavassapi nighaṃso kathito, sukkhavipassakassa pana adhimānikassapi khīṇāsavassapi na kathito| tesaṃ dvinnampi nighaṃsaṃ dassetuṃ imaṃ desanaṃ ārabhi| taṃ pana paṭikkhittaṃ| samāpattilābhino hi adhimānikassa nighaṃse kathite sukkhavipassakassapi adhimānikassa kathitova hoti, samāpattilābhino ca khīṇāsavassa kathite sukkhavipassakakhīṇāsavassa kathitova hoti| etesaṃ pana dvinnaṃ bhikkhūnaṃ sappāyāsappāyaṃ kathetuṃ imaṃ desanaṃ ārabhi|</p>

<p>tattha siyā – puthujjanassa tāva ārammaṇaṃ asappāyaṃ hotu, khīṇāsavassa kathaṃ asappāyanti| yadaggena puthujjanassa asappāyaṃ, tadaggena khīṇāsavassāpi asappāyameva| visaṃ nāma jānitvā khāditampi ajānitvā khāditampi visameva| na hi khīṇāsavenapi ‘‘ahaṃ khīṇāsavo’’ti asaṃvutena bhavitabbaṃ| khīṇāsavenapi yuttapayutteneva bhavituṃ vaṭṭati|</p>

<p n="64"> tattha <pb ed="P" n="4.0055"/> <hi rend="bold">samaṇenā</hi>ti buddhasamaṇena| <hi rend="bold">chandarāgabyāpādenā</hi>ti so avijjāsaṅkhāto visadoso chandarāgena ca byāpādena ca ruppati kuppati| <hi rend="bold">asappāyānī</hi>ti avaḍḍhikarāni ārammaṇāni| <hi rend="bold">anuddhaṃseyyā</hi>ti soseyya <pb ed="M" n="4.0037"/> milāpeyya| <hi rend="bold">supādisesa</hi>nti sagahaṇasesaṃ, upāditabbaṃ gaṇhitabbaṃ idha upādīti vuttaṃ| <hi rend="bold">analañca te antarāyāyā</hi>ti jīvitantarāyaṃ te kātuṃ asamatthaṃ| <hi rend="bold">rajosūka</hi>nti rajo ca vīhisukādi ca sūkaṃ| <hi rend="bold">asu ca visadoso</hi>ti so ca visadoso| <hi rend="bold">tadubhayenā</hi>ti yā sā asappāyakiriyā ca yo visadoso ca, tena ubhayena| <hi rend="bold">puthutta</hi>nti mahantabhāvaṃ|</p>

<p><hi rend="bold">evameva kho</hi>ti ettha supādānasalluddhāro viya appahīno avijjāvisadoso daṭṭhabbo, asappāyakiriyāya ṭhitabhāvo viya chasu dvāresu asaṃvutakālo, tadubhayena vaṇe puthuttaṃ gate maraṇaṃ viya sikkhaṃ paccakkhāya hīnāyāvattanaṃ, maraṇamattaṃ dukkhaṃ viya aññatarāya garukāya saṃkiliṭṭhāya āpattiyā āpajjanaṃ daṭṭhabbaṃ| sukkapakkhepi imināva nayena opammasaṃsandanaṃ veditabbaṃ|</p>

<p n="65"> <hi rend="bold">satiyāyetaṃ</hi> <pb ed="V" n="4.0037"/> <hi rend="bold">adhivacana</hi>nti ettha sati paññāgatikā| lokikāya paññāya lokikā hoti, lokuttarāya lokuttarā| <hi rend="bold">ariyāyetaṃ paññāyā</hi>ti parisuddhāya vipassanāpaññāya|</p>

<p>idāni khīṇāsavassa balaṃ dassento <hi rend="bold">so vatā</hi>tiādimāha| tattha <hi rend="bold">saṃvutakārī</hi>ti pihitakārī| <hi rend="bold">iti</hi> <pb ed="P" n="4.0056"/> <hi rend="bold">viditvā nirupadhī</hi>ti evaṃ jānitvā kilesupadhipahānā nirupadhi hoti, nirupādānoti attho| <hi rend="bold">upadhisaṅkhaye vimutto</hi>ti upadhīnaṃ saṅkhayabhūte nibbāne ārammaṇato vimutto| <hi rend="bold">upadhismi</hi>nti kāmupadhismiṃ| <hi rend="bold">kāyaṃ upasaṃharissatī</hi>ti kāyaṃ allīyāpessati| idaṃ vuttaṃ hoti – taṇhakkhaye nibbāne ārammaṇato vimutto khīṇāsavo pañca kāmaguṇe sevituṃ, kāyaṃ vā upasaṃharissati cittaṃ vā uppādessatīti netaṃ ṭhānaṃ vijjati| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">sunakkhattasuttavaṇṇanā niṭṭhitā|</p>

</xml>