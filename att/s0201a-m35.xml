<xml src="s0201a-m35.xml">
<sutra id="m35"/>
<p rend="subhead">5. cūḷasaccakasuttavaṇṇanā</p>

<p rend="bodytext" n="353"><hi rend="paranum">353</hi><hi rend="dot">.</hi> <hi rend="bold">evaṃ</hi> <pb ed="V" n="2.0166"/> <hi rend="bold">me suta</hi>nti cūḷasaccakasuttaṃ| tattha <hi rend="bold">mahāvane kūṭāgārasālāya</hi>nti mahāvanaṃ nāma sayaṃjātaṃ aropimaṃ saparicchedaṃ mahantaṃ vanaṃ| kapilavatthusāmantā <pb ed="P" n="2.0268"/> pana mahāvanaṃ himavantena saha ekābaddhaṃ aparicchedaṃ hutvā mahāsamuddaṃ āhacca ṭhitaṃ| idaṃ tādisaṃ na hoti| saparicchedaṃ mahantaṃ vananti <hi rend="bold">mahāvanaṃ| kūṭāgārasālā</hi> pana mahāvanaṃ nissāya kate ārāme kūṭāgāraṃ antokatvā haṃsavaṭṭakacchannena katā sabbākārasampannā buddhassa bhagavato gandhakuṭi veditabbā|</p>

<p rend="bodytext"><hi rend="bold">saccako</hi> <pb ed="M" n="2.0170"/> <hi rend="bold">nigaṇṭhaputto</hi>ti pubbe kira eko nigaṇṭho ca nigaṇṭhī ca pañca pañca vādasatāni uggahetvā, vādaṃ āropessāmāti jambudīpe vicarantā vesāliyaṃ samāgatā| licchavirājāno disvā, – ‘‘tvaṃ ko, tvaṃ kā’’ti pucchiṃsu| nigaṇṭho – ‘‘ahaṃ vādaṃ āropessāmīti jambudīpe vicarāmī’’ti āha| nigaṇṭhīpi tathā āha| licchavino, ‘‘idheva aññamaññaṃ vādaṃ āropethā’’ti āhaṃsu| nigaṇṭhī attanā uggahitāni pañcavādasatāni pucchi, nigaṇṭho kathesi| nigaṇṭhena pucchitepi nigaṇṭhī kathesiyeva| ekassapi na jayo, na parājayo, ubho samasamāva ahesuṃ| licchavino, – ‘‘tumhe ubhopi samasamā āhiṇḍitvā kiṃ karissatha, idheva vasathā’’ti gehaṃ datvā baliṃ paṭṭhapesuṃ| tesaṃ saṃvāsamanvāya catasso dhītaro jātā, – ekā saccā nāma, ekā lolā nāma, ekā paṭācārā nāma, ekā ācāravatī nāma| tāpi paṇḍitāva ahesuṃ, mātāpitūhi uggahitāni pañca pañca vādasatāni uggahesuṃ| tā vayapattā mātāpitaro avocuṃ – ‘‘amhākaṃ ammā kule dārikā nāma hiraññasuvaṇṇādīni datvā kulagharaṃ pesitapubbā nāma natthi| yo pana agāriko tāsaṃ vādaṃ maddituṃ sakkoti, tassa pādaparicārikā honti| yo pabbajito tāsaṃ maddituṃ sakkoti, tassa santike pabbajanti| tumhe kiṃ karissathā’’ti? mayampi evameva karissāmāti| catassopi paribbājikavesaṃ gahetvā, ‘‘ayaṃ jambudīpo nāma jambuyā paññāyatī’’ti jambusākhaṃ gahetvā cārikaṃ pakkamiṃsu| yaṃ gāmaṃ pāpuṇanti, tassa dvāre paṃsupuñje <pb ed="V" n="2.0167"/> vā vālikapuñje vā jambudhajaṃ ṭhapetvā, – ‘‘yo vādaṃ āropetuṃ sakkoti, so imaṃ maddatū’’ti vatvā gāmaṃ pavisanti| evaṃ gāmena gāmaṃ vicarantiyo sāvatthiṃ pāpuṇitvā tatheva gāmadvāre jambudhajaṃ <pb ed="P" n="2.0269"/> ṭhapetvā sampattamanussānaṃ ārocetvā antonagaraṃ paviṭṭhā|</p>

<p rend="bodytext">tena samayena bhagavā sāvatthiṃ nissāya jetavane viharati| athāyasmā sāriputto gilāne pucchanto ajaggitaṭṭhānaṃ jagganto attano kiccamahantatāya aññehi bhikkhūhi divātaraṃ gāmaṃ piṇḍāya pavisanto gāmadvāre jambudhajaṃ disvā, – ‘‘kimida’’nti dārake pucchi| te tamatthaṃ ārocesuṃ| tena hi maddathāti| na sakkoma, bhante, bhāyāmāti| ‘‘kumārā <pb ed="M" n="2.0171"/> mā bhāyatha, ‘kena amhākaṃ jambudhajo maddāpito’ti vutte, buddhasāvakena sāriputtattherena maddāpito, vādaṃ āropetukāmā jetavane therassa santikaṃ gacchathāti vadeyyāthā’’ti āha| te therassa vacanaṃ sutvā jambudhajaṃ madditvā chaḍḍesuṃ| thero piṇḍāya caritvā vihāraṃ gato| paribbājikāpi gāmato nikkhamitvā, ‘‘amhākaṃ dhajo kena maddāpito’’ti pucchiṃsu| dārakā tamatthaṃ ārocesuṃ| paribbājikā puna gāmaṃ pavisitvā ekekaṃ vīthiṃ gahetvā, – ‘‘buddhasāvako kira sāriputto nāma amhehi saddhiṃ vādaṃ karissati, sotukāmā nikkhamathā’’ti ārocesuṃ| mahājano nikkhami, tena saddhiṃ paribbājikā jetavanaṃ agamiṃsu|</p>

<p rend="bodytext">thero – ‘‘amhākaṃ vasanaṭṭhāne mātugāmassa āgamanaṃ nāma aphāsuka’’nti vihāramajjhe nisīdi| paribbājikāyo gantvā theraṃ pucchiṃsu – ‘‘tumhehi amhākaṃ dhajo maddāpito’’ti? āma, mayā maddāpitoti| mayaṃ tumhehi saddhiṃ vādaṃ karissāmāti| sādhu karotha, kassa pucchā kassa vissajjanaṃ hotūti? pucchā nāma amhākaṃ pattā, tumhe pana mātugāmā nāma paṭhamaṃ pucchathāti āha| tā catassopi catūsu disāsu ṭhatvā mātāpitūnaṃ santike uggahitaṃ vādasahassaṃ pucchiṃsu| thero khaggena kumudanāḷaṃ chindanto viya pucchitaṃ pucchitaṃ nijjaṭaṃ niggaṇṭhiṃ katvā kathesi, kathetvā puna pucchathāti āha| ettakameva, bhante, mayaṃ jānāmāti| thero āha – ‘‘tumhehi vādasahassaṃ pucchitaṃ mayā kathitaṃ, ahaṃ pana ekaṃ yeva pañhaṃ pucchissāmi, taṃ tumhe kathethā’’ti| tā therassa visayaṃ disvā, ‘‘pucchatha, bhante, byākarissāmā’’ti vattuṃ nāsakkhiṃsu| ‘‘vada, bhante, jānamānā <pb ed="P" n="2.0270"/> byākarissāmā’’ti puna āhaṃsu|</p>

<p rend="bodytext">thero <pb ed="V" n="2.0168"/> ayaṃ pana kulaputte pabbājetvā paṭhamaṃ sikkhāpetabbapañhoti vatvā, – ‘‘ekaṃ nāma ki’’nti pucchi| tā neva antaṃ, na koṭiṃ addasaṃsu| thero kathethāti āha| na passāma, bhanteti| tumhehi vādasahassaṃ pucchitaṃ mayā kathitaṃ, mayhaṃ tumhe ekaṃ pañhampi kathetuṃ na sakkotha, evaṃ sante kassa jayo kassa parājayoti? tumhākaṃ, bhante, jayo, amhākaṃ parājayoti| idāni kiṃ karissathāti? tā mātāpitūhi vuttavacanaṃ ārocetvā, ‘‘tumhākaṃ santike pabbajissāmā’’ti āhaṃsu| tumhe mātugāmā nāma amhākaṃ santike pabbajituṃ na vaṭṭati, amhākaṃ pana sāsanaṃ gahetvā <pb ed="M" n="2.0172"/> bhikkhuniupassayaṃ gantvā pabbajathāti| tā sādhūti therassa sāsanaṃ gahetvā bhikkhunisaṅghassa santikaṃ gantvā pabbajiṃsu| pabbajitā ca pana appamattā ātāpiniyo hutvā nacirasseva arahattaṃ pāpuṇiṃsu|</p>

<p rend="bodytext">ayaṃ saccako tāsaṃ catunnampi kaniṭṭhabhātiko| tāhi catūhipi uttaritarapañño, mātāpitūnampi santikā vādasahassaṃ, tato bahutarañca bāhirasamayaṃ uggahetvā katthaci agantvā rājadārake sippaṃ sikkhāpento tattheva vesāliyaṃ vasati, paññāya atipūritattā kucchi me bhijjeyyāti bhīto ayapaṭṭena kucchiṃ parikkhipitvā carati, imaṃ sandhāya vuttaṃ ‘‘saccako nigaṇṭhaputto’’ti|</p>

<p rend="bodytext"><hi rend="bold">bhassappavādako</hi>ti bhassaṃ vuccati kathāmaggo, taṃ pavadati kathetīti bhassappavādako| <hi rend="bold">paṇḍitavādo</hi>ti ahaṃ paṇḍitoti evaṃ vādo| <hi rend="bold">sādhusammato bahujanassā</hi>ti yaṃ yaṃ nakkhattacārena ādisati, taṃ taṃ yebhuyyena tatheva hoti, tasmā ayaṃ sādhuladdhiko bhaddakoti evaṃ sammato mahājanassa| <hi rend="bold">vādena vādaṃ samāraddho</hi>ti kathāmaggena dosaṃ āropito| <hi rend="bold">āyasmā assajī</hi>ti sāriputtattherassa ācariyo assajitthero| <hi rend="bold">jaṅghāvihāraṃ anucaṅkamamāno</hi>ti tato tato licchavirājagehato taṃ taṃ gehaṃ gamanatthāya anucaṅkamamāno| <hi rend="bold">yenāyasmā assaji tenupasaṅkamī</hi>ti kasmā upasaṅkami? samayajānanatthaṃ|</p>

<p rend="bodytext">evaṃ kirassa ahosi – ‘‘ahaṃ ‘samaṇassa gotamassa vādaṃ āropessāmī’ti āhiṇḍāmi, ‘samayaṃ panassa na jānāmī’ti na āropesiṃ| parassa hi samayaṃ <pb ed="P" n="2.0271"/> ñatvā āropito vādo svāropito nāma hoti| ayaṃ pana samaṇassa gotamassa sāvako paññāyati assajitthero<pb ed="V" n="2.0169"/>; so attano satthu samaye kovido, etāhaṃ pucchitvā kathaṃ patiṭṭhāpetvā samaṇassa gotamassa vādaṃ āropessāmī’’ti| tasmā upasaṅkami| <hi rend="bold">vinetī</hi>ti kathaṃ vineti, kathaṃ sikkhāpetīti pucchati| thero pana yasmā dukkhanti vutte upārambhassa okāso hoti, maggaphalānipi pariyāyena dukkhanti āgatāni, ayañca dukkhanti vutte theraṃ puccheyya – ‘‘bho assaji, kimatthaṃ tumhe pabbajitā’’ti| tato ‘‘maggaphalatthāyā’’ti vutte, – ‘‘nayidaṃ, bho assaji, tumhākaṃ sāsanaṃ nāma, mahāāghātanaṃ nāmetaṃ, nirayussado nāmesa, natthi tumhākaṃ sukhāsā, uṭṭhāyuṭṭhāya dukkhameva jirāpentā āhiṇḍathā’’ti dosaṃ āropeyya, tasmā <pb ed="M" n="2.0173"/> paravādissa pariyāyakathaṃ kātuṃ na vaṭṭati| yathā esa appatiṭṭho hoti, evamassa nippariyāyakathaṃ kathessāmīti cintetvā, ‘‘rūpaṃ, bhikkhave, anicca’’nti imaṃ aniccānattavaseneva kathaṃ katheti| <hi rend="bold">dussuta</hi>nti sotuṃ ayuttaṃ|</p>

<p rend="bodytext" n="354"><hi rend="paranum">354</hi><hi rend="dot">.</hi> <hi rend="bold">santhāgāre</hi>ti rājakulānaṃ atthānusāsanasanthāgārasālāyaṃ| <hi rend="bold">yena te licchavī tenupasaṅkamī</hi>ti evaṃ kirassa ahosi – ‘‘ahaṃ pubbe samayaṃ ajānanabhāvena samaṇassa gotamassa vādaṃ na āropesiṃ, idāni panassa mahāsāvakena kathitaṃ samayaṃ jānāmi, ime ca mama antevāsikā pañcasatā licchavī sannipatitā| etehi saddhiṃ gantvā samaṇassa gotamassa vādaṃ āropessāmī’’ti tasmā upasaṅkami| <hi rend="bold">ñātaññatarenā</hi>ti ñātesu abhiññātesu pañcavaggiyattheresu aññatarena| <hi rend="bold">patiṭṭhita</hi>nti yathā tena patiṭṭhitaṃ| sace evaṃ patiṭṭhissati, atha pana aññadeva vakkhati, tatra mayā kiṃ sakkā kātunti idāneva piṭṭhiṃ parivattento āha| <hi rend="bold">ākaḍḍheyyā</hi>ti attano abhimukhaṃ kaḍḍheyya| <hi rend="bold">parikaḍḍheyyā</hi>ti purato paṭipaṇāmeyya| <hi rend="bold">samparikaḍḍheyyā</hi>ti kālena ākaḍḍheyya, kālena parikaḍḍheyya| <hi rend="bold">soṇḍikākilañja</hi>nti surāghare piṭṭhakilañjaṃ| <hi rend="bold">soṇḍikādhutto</hi>ti surādhutto| <hi rend="bold">vālaṃ kaṇṇe gahetvā</hi>ti surāparissāvanatthavikaṃ dhovitukāmo <pb ed="P" n="2.0272"/> kasaṭanidhunanatthaṃ ubhosu kaṇṇesu gahetvā| <hi rend="bold">odhuneyyā</hi>ti adhomukhaṃ katvā dhuneyya| <hi rend="bold">niddhuneyyā</hi>ti uddhaṃmukhaṃ katvā dhuneyya| <hi rend="bold">nipphoṭeyyā</hi>ti punappunaṃ papphoṭeyya| <hi rend="bold">sāṇadhovikaṃ nāmā</hi>ti ettha manussā sāṇasāṭakakaraṇatthaṃ sāṇavāke gahetvā muṭṭhiṃ muṭṭhiṃ bandhitvā udake pakkhipanti| te tatiyadivase suṭṭhu kilinnā honti| atha manussā ambilayāgusurādīni ādāya tattha gantvā sāṇamuṭṭhiṃ gahetvā, dakkhiṇato vāmato sammukhā cāti tīsu phalakesu sakiṃ dakkhiṇaphalake, sakiṃ vāmaphalake, sakiṃ sammukhaphalake paharantā ambilayāgusurādīni bhuñjantā pivantā khādantā <pb ed="V" n="2.0170"/> dhovanti| mahantā kīḷā hoti| rañño nāgo taṃ kīḷaṃ disvā gambhīraṃ udakaṃ anupavisitvā soṇḍāya udakaṃ gahetvā sakiṃ kumbhe sakiṃ piṭṭhiyaṃ sakiṃ ubhosu passesu sakiṃ antarasatthiyaṃ pakkhipanto kīḷittha| tadupādāya taṃ kīḷitajātaṃ sāṇadhovikaṃ nāma vuccati<pb ed="M" n="2.0174"/>, taṃ sandhāya vuttaṃ – ‘‘sāṇadhovikaṃ nāma kīḷitajātaṃ kīḷatī’’ti| <hi rend="bold">kiṃ so bhavamāno saccako nigaṇṭhaputto, yo bhagavato vādaṃ āropessatī</hi>ti yo saccako nigaṇṭhaputto bhagavato vādaṃ āropessati, so kiṃ bhavamāno kiṃ yakkho bhavamāno udāhu indo, udāhu brahmā bhavamāno bhagavato vādaṃ āropessati? na hi sakkā pakatimanussena bhagavato vādaṃ āropetunti ayamettha adhippāyo|</p>

<p rend="bodytext" n="355"><hi rend="paranum">355</hi><hi rend="dot">.</hi> <hi rend="bold">tena kho pana samayenā</hi>ti yasmiṃ samaye saccako ārāmaṃ pāvisi, tasmiṃ| kismiṃ pana samaye pāvisīti? mahāmajjhanhikasamaye| kasmā pana tasmiṃ samaye caṅkamantīti? paṇītabhojanapaccayassa thinamiddhassa vinodanatthaṃ| divāpadhānikā vā te| tādisānañhi pacchābhattaṃ caṅkamitvā nhatvā sarīraṃ utuṃ gaṇhāpetvā nisajja samaṇadhammaṃ karontānaṃ cittaṃ ekaggaṃ hoti| <hi rend="bold">yena te bhikkhū</hi>ti so kira kuhiṃ samaṇo gotamoti pariveṇato pariveṇaṃ gantvā pucchitvā pavisissāmīti vilokento araññe hatthī viya caṅkame caṅkamamāne paṃsukūlikabhikkhū disvā tesaṃ santikaṃ agamāsi| taṃ sandhāya, ‘‘yena te bhikkhū’’tiādi vuttaṃ| <hi rend="bold">kahaṃ</hi> <pb ed="P" n="2.0273"/> <hi rend="bold">nu kho, bho</hi>ti katarasmiṃ āvāse vā maṇḍape vāti attho| <hi rend="bold">esa, aggivessana, bhagavā</hi>ti tadā kira bhagavā paccūsakāle mahākaruṇā samāpattiṃ samāpajjitvā dasasahassacakkavāḷe sabbaññutaññāṇajālaṃ pattharitvā bodhaneyyasattaṃ olokento addasa – ‘‘sve saccako nigaṇṭhaputto mahatiṃ licchaviparisaṃ gahetvā mama vādaṃ āropetukāmo āgamissatī’’ti| tasmā pātova sarīrapaṭijagganaṃ katvā bhikkhusaṅghaparivāro vesāliyaṃ piṇḍāya caritvā piṇḍapātapaṭikkanto mahāparisāya nisīdituṃ sukhaṭṭhāne nisīdissāmīti gandhakuṭiṃ apavisitvā mahāvane aññatarasmiṃ rukkhamūle divāvihāraṃ nisīdi| te bhikkhū bhagavato vattaṃ dassetvā āgatā, saccakena puṭṭhā dūre nisinnaṃ bhagavantaṃ dassentā, ‘‘esa aggivessana bhagavā’’ti āhaṃsu|</p>

<p rend="bodytext"><hi rend="bold">mahatiyā licchaviparisāya saddhi</hi>nti heṭṭhā pañcamattehi licchavisatehi parivutoti vuttaṃ| te <pb ed="V" n="2.0171"/> etassa antevāsikāyeva, antovesāliyaṃ pana saccako pañcamattāni licchavirājasatāni gahetvā, ‘‘vādatthiko bhagavantaṃ upasaṅkamanto’’ti sutvā dvinnaṃ paṇḍitānaṃ kathāsallāpaṃ sossāmāti <pb ed="M" n="2.0175"/> yebhuyyena manussā nikkhantā, evaṃ sā parisā mahatī aparicchinnagaṇanā ahosi| taṃ sandhāyetaṃ vuttaṃ| <hi rend="bold">añjaliṃ paṇāmetvā</hi>ti ete ubhatopakkhikā, te evaṃ cintesuṃ – ‘‘sace no micchādiṭṭhikā codessanti, ‘kasmā tumhe samaṇaṃ gotamaṃ vanditthā’ti, tesaṃ, ‘kiṃ añjalimattakaraṇenapi vanditaṃ hotī’ti vakkhāma| sace no sammādiṭṭhikā codessanti, ‘kasmā bhagavantaṃ na vanditthā’ti, ‘kiṃ sīsena bhūmiṃ paharanteneva vanditaṃ hoti, nanu añjalikammampi vandanā evā’ti vakkhāmā’’ti| <hi rend="bold">nāma gotta</hi>nti, bho gotama, ahaṃ asukassa putto datto nāma mitto nāma idha āgatoti vadantā nāmaṃ sāventi nāma| bho gotama, ahaṃ vāsiṭṭho nāma kaccāno nāma idha āgatoti vadantā gottaṃ sāventi nāma| ete kira daliddā jiṇṇakulaputtā parisamajjhe nāmagottavasena pākaṭā bhavissāmāti evaṃ akaṃsu| ye pana tuṇhībhūtā nisīdiṃsu, te kerāṭikā ceva andhabālā ca| tattha kerāṭikā, ‘‘ekaṃ dve kathāsallāpe karonto vissāsiko hoti, atha vissāse sati <pb ed="P" n="2.0274"/> ekaṃ dve bhikkhā adātuṃ na yutta’’nti tato attānaṃ mocentā tuṇhī nisīdanti| andhabālā aññāṇatāyeva avakkhittamattikāpiṇḍo viya yattha katthaci tuṇhībhūtā nisīdanti|</p>

<p rend="bodytext" n="356"><hi rend="paranum">356</hi><hi rend="dot">.</hi> <hi rend="bold">kiñcideva desa</hi>nti kañci okāsaṃ kiñci kāraṇaṃ, athassa bhagavā pañhapucchane ussāhaṃ janento āha – <hi rend="bold">puccha, aggivessana, yadākaṅkhasī</hi>ti| tassattho – ‘‘puccha yadi ākaṅkhasi, na me pañhavissajjane bhāro atthi’’| atha vā ‘‘puccha yaṃ ākaṅkhasi, sabbaṃ te vissajjessāmī’’ti sabbaññupavāraṇaṃ pavāresi asādhāraṇaṃ paccekabuddhaggasāvamahāsāvakehi| te hi yadākaṅkhasīti na vadanti, sutvā vedissāmāti vadanti| buddhā pana ‘‘pucchāvuso, yadākaṅkhasī’’ti (saṃ. ni. 1.237) vā, ‘‘puccha, mahārāja, yadākaṅkhasī’’ti (dī. ni. 1.162) vā,</p>

<p rend="gatha1">‘‘puccha vāsava maṃ pañhaṃ, yaṃ kiñci manasicchasi|</p>

<p rend="gathalast">tassa tasseva pañhassa, ahaṃ antaṃ karomi te’’ iti|| (dī. ni. 2.356) vā,</p>

<p rend="bodytext">‘‘tena <pb ed="V" n="2.0172"/> hi tvaṃ, bhikkhu, sake āsane nisīditvā puccha yadākaṅkhasī’’ti (ma. ni. 3.85) vā,</p>

<p rend="gatha1">‘‘bāvarissa <pb ed="M" n="2.0176"/> ca tuyhaṃ vā, sabbesaṃ sabbasaṃsayaṃ|</p>

<p rend="gathalast">katāvakāsā pucchavho, yaṃ kiñci manasicchathā’’ti|| (su. ni. 1036) vā,</p>

<p rend="gatha1">‘‘puccha maṃ sabhiya pañhaṃ, yaṃ kiñci manasicchasi|</p>

<p rend="gathalast">tassa tasseva pañhassa, ahaṃ antaṃ karomi te’’ iti|| (su. ni. 517) vā –</p>

<p rend="unindented">tesaṃ tesaṃ yakkhanarindadevasamaṇabrāhmaṇaparibbājakānaṃ sabbaññupavāraṇaṃ pavārenti| anacchariyañcetaṃ, yaṃ bhagavā buddhabhūmiṃ patvā etaṃ pavāraṇaṃ pavāreyya| yo bodhisattabhūmiyaṃ padesañāṇepi ṭhito</p>

<p rend="gatha1">‘‘koṇḍañña pañhāni viyākarohi,</p>

<p rend="gatha2">yācanti taṃ isayo sādhurūpā|</p>

<p rend="gatha3">koṇḍañña eso manujesu dhammo,</p>

<p rend="gathalast">yaṃ vuddhamāgacchati esa bhāro’’ti|| (jā. 2.17.60) –</p>

<p rend="unindented">evaṃ <pb ed="P" n="2.0275"/> sakkādīnaṃ atthāya isīhi yācito</p>

<p rend="gatha1">‘‘katāvakāsā pucchantu bhonto,</p>

<p rend="gatha2">yaṃ kiñci pañhaṃ manasābhipatthitaṃ|</p>

<p rend="gatha3">ahañhi taṃ taṃ vo viyākarissaṃ,</p>

<p rend="gathalast">ñatvā sayaṃ lokamimaṃ parañcā’’ti|| (jā. 2.17.61)|</p>

<p rend="bodytext">evaṃ <pb ed="V" n="2.0173"/> sarabhaṅgakāle, sambhavajātake ca sakalajambudīpaṃ tikkhattuṃ vicaritvā pañhānaṃ antakaraṃ adisvā suciratena brāhmaṇena pañhaṃ puṭṭho okāse kārite, jātiyā sattavasso rathikāyaṃ paṃsuṃ kīḷanto pallaṅkaṃ ābhujitvā antaravīthiyaṃ nisinnova –</p>

<p rend="gatha1">‘‘taggha te ahamakkhissaṃ, yathāpi kusalo tathā|</p>

<p rend="gathalast">rājā ca kho taṃ jānāti, yadi kāhati vā na vā’’ti|| (jā. 1.16.172) –</p>

<p rend="unindented">sabbaññupavāraṇaṃ pavāresi|</p>

<p rend="bodytext">evaṃ bhagavatā sabbaññupavāraṇāya pavāritāya attamano pañhaṃ pucchanto, ‘‘kathaṃ pana, bho gotamā’’tiādimāha|</p>

<p rend="bodytext">athassa <pb ed="M" n="2.0177"/> bhagavā, ‘‘passatha, bho, aññaṃ sāvakena kathitaṃ, aññaṃ satthā katheti, nanu mayā paṭikacceva vuttaṃ, ‘sace tathā patiṭṭhissati, yathāssa sāvakena patiṭṭhitaṃ, evāhaṃ vādaṃ āropessāmī’ti| ayaṃ pana aññameva katheti, tattha kiṃ mayā sakkā kātu’’nti evaṃ nigaṇṭhassa vacanokāso mā hotūti heṭṭhā assajittherena kathitaniyāmeneva kathento, <hi rend="bold">evaṃ kho ahaṃ, aggivessanā</hi>tiādimāha| <hi rend="bold">upamā maṃ, bho gotama, paṭibhātī</hi>ti, bho gotama, mayhaṃ ekā upamā upaṭṭhāti, āharāmi taṃ upamanti vadati| <hi rend="bold">paṭibhātu taṃ, aggivessanā</hi>ti upaṭṭhātu te, aggivessana, āhara taṃ upamaṃ visatthoti bhagavā avoca| <hi rend="bold">balakaraṇīyā</hi>ti bāhubalena kattabbā kasivāṇijjādikā kammantā| <hi rend="bold">rūpattāyaṃ purisapuggalo</hi>ti rūpaṃ attā assāti <hi rend="bold">rūpattā,</hi> rūpaṃ attāti gahetvā ṭhitapuggalaṃ dīpeti| <hi rend="bold">rūpe patiṭṭhāyā</hi>ti tasmiṃ attāti gahitarūpe patiṭṭhahitvā| <hi rend="bold">puññaṃ vā apuññaṃ vā pasavatī</hi>ti kusalaṃ vā akusalaṃ vā paṭilabhati| <hi rend="bold">vedanattādīsupi</hi> eseva nayo| iminā kiṃ dīpeti? ime pañcakkhandhā imesaṃ sattānaṃ pathavī viya patiṭṭhā, te imesu pañcasu khandhesu patiṭṭhāya kusalākusalakammaṃ nāma āyūhanti| tumhe evarūpaṃ vijjamānameva attānaṃ paṭisedhento pañcakkhandhā <pb ed="P" n="2.0276"/> anattāti dīpethāti ativiya sakāraṇaṃ katvā upamaṃ āhari| iminā ca nigaṇṭhena āhaṭopammaṃ niyatameva<pb ed="V" n="2.0174"/>, sabbaññubuddhato añño tassa kathaṃ chinditvā vāde dosaṃ dātuṃ samattho nāma natthi| duvidhā hi puggalā buddhaveneyyā ca sāvakaveneyyā ca| sāvakaveneyye sāvakāpi vinenti buddhāpi| buddhaveneyye pana sāvakā vinetuṃ na sakkonti, buddhāva vinenti| ayampi nigaṇṭho buddhaveneyyo, tasmā etassa vādaṃ chinditvā añño dosaṃ dātuṃ samattho nāma natthi| tenassa bhagavā sayameva vāde dosadassanatthaṃ <hi rend="bold">nanu tvaṃ, aggivessanā</hi>tiādimāha|</p>

<p rend="bodytext">atha nigaṇṭho cintesi – ‘‘ativiya samaṇo gotamo mama vādaṃ patiṭṭhapeti, sace upari koci doso bhavissati, mamaṃ ekakaṃyeva niggaṇhissati| handāhaṃ imaṃ vādaṃ mahājanassāpi matthake pakkhipāmī’’ti, tasmā evamāha – <hi rend="bold">ahampi, bho gotama, evaṃ vadāmi rūpaṃ me attā…pe.… viññāṇaṃ me attāti, ayañca mahatī janatā</hi>ti| bhagavā pana nigaṇṭhato sataguṇenapi <pb ed="M" n="2.0178"/> sahassaguṇenapi satasahassaguṇenapi vādīvarataro, tasmā cintesi – ‘‘ayaṃ nigaṇṭho attānaṃ mocetvā mahājanassa matthake vādaṃ pakkhipati, nāssa attānaṃ mocetuṃ dassāmi, mahājanato nivattetvā ekakaṃyeva naṃ niggaṇhissāmī’’ti| atha naṃ <hi rend="bold">kiñhi te, aggivessanā</hi>tiādimāha| tassattho – nāyaṃ janatā mama vādaṃ āropetuṃ āgatā, tvaṃyeva sakalaṃ vesāliṃ saṃvaṭṭitvā mama vādaṃ āropetuṃ āgato, tasmā tvaṃ sakameva vādaṃ niveṭhehi, mā mahājanassa matthake pakkhipasīti| so paṭijānanto <hi rend="bold">ahañhi, bho gotamā</hi>tiādimāha|</p>

<p rend="bodytext" n="357"><hi rend="paranum">357</hi><hi rend="dot">.</hi> iti bhagavā nigaṇṭhassa vādaṃ patiṭṭhapetvā, <hi rend="bold">tena hi, aggivessanā</hi>ti pucchaṃ ārabhi| tattha <hi rend="bold">tena hī</hi>ti kāraṇatthe nipāto| yasmā tvaṃ pañcakkhandhe attato paṭijānāsi, tasmāti attho| <hi rend="bold">sakasmiṃ vijite</hi>ti attano raṭṭhe| <hi rend="bold">ghātetāyaṃ vā ghātetu</hi>nti ghātārahaṃ ghātetabbayuttakaṃ ghātetuṃ<pb ed="P" n="2.0277"/>| <hi rend="bold">jāpetāyaṃ vā jāpetu</hi>nti dhanajānirahaṃ jāpetabbayuttaṃ jāpetuṃ jiṇṇadhanaṃ kātuṃ| <hi rend="bold">pabbājetāyaṃ vā pabbājetu</hi>nti sakaraṭṭhato pabbājanārahaṃ pabbājetuṃ, nīharituṃ| <hi rend="bold">vattituñca arahatī</hi>ti vattati ceva vattituñca arahati| vattituṃ yuttoti dīpeti| iti nigaṇṭho attano vādabhedanatthaṃ āhaṭakāraṇameva attano māraṇatthāya āvudhaṃ tikhiṇaṃ karonto viya visesetvā dīpeti, yathā taṃ bālo| <hi rend="bold">evaṃ me rūpaṃ hotū</hi>ti mama rūpaṃ evaṃvidhaṃ hotu, pāsādikaṃ abhirūpaṃ alaṅkatappaṭiyattaṃ suvaṇṇatoraṇaṃ viya susajjitacittapaṭo viya ca manāpadassananti| <hi rend="bold">evaṃ me rūpaṃ</hi> <pb ed="V" n="2.0175"/> <hi rend="bold">mā ahosī</hi>ti mama rūpaṃ evaṃvidhaṃ mā hotu, dubbaṇṇaṃ dussaṇṭhitaṃ valitapalitaṃ tilakasamākiṇṇanti|</p>

<p rend="bodytext"><hi rend="bold">tuṇhī ahosī</hi>ti nigaṇṭho imasmiṃ ṭhāne viraddhabhāvaṃ ñatvā, ‘‘samaṇo gotamo mama vādaṃ bhindanatthāya kāraṇaṃ āhari, ahaṃ bālatāya tameva visesetvā dīpesiṃ, idāni naṭṭhomhi, sace vattatīti vakkhāmi, ime rājāno uṭṭhahitvā, ‘aggivessana, tvaṃ mama rūpe vaso vattatīti vadasi, yadi te rūpe vaso vattati, kasmā tvaṃ yathā ime licchavirājāno <pb ed="M" n="2.0179"/> tāvatiṃsadevasadisehi attabhāvehi virocanti abhirūpā pāsādikā, evaṃ na virocasī’ti| sace na vattatīti vakkhāmi, samaṇo gotamo uṭṭhahitvā, ‘aggivessana, tvaṃ pubbe vattati me rūpasmiṃ vasoti vatvā idāni paṭikkhipasī’ti vādaṃ āropessati| iti vattatīti vuttepi eko doso, na vattatīti vuttepi eko doso’’ti tuṇhī ahosi| dutiyampi bhagavā pucchi, dutiyampi tuṇhī ahosi| yasmā pana yāvatatiyaṃ bhagavatā pucchite abyākarontassa sattadhā muddhā phalati, buddhā ca nāma sattānaṃyeva atthāya kappasatasahassādhikāni cattāri asaṅkhyeyyāni pāramīnaṃ pūritattā sattesu balavanuddayā honti| tasmā yāvatatiyaṃ apucchitvā atha kho bhagavā saccakaṃ nigaṇṭhaputtaṃ etadavoca – etaṃ ‘‘byākarohī dānī’’tiādivacanaṃ avoca|</p>

<p rend="bodytext">tattha <hi rend="bold">sahadhammika</hi>nti sahetukaṃ sakāraṇaṃ| vajiraṃ pāṇimhi assāti <hi rend="bold">vajirapāṇi| yakkho</hi>ti na yo vā so vā yakkho, sakko devarājāti veditabbo| <hi rend="bold">āditta</hi>nti <pb ed="P" n="2.0278"/> aggivaṇṇaṃ| <hi rend="bold">sampajjalita</hi>nti suṭṭhu pajjalitaṃ| <hi rend="bold">sajotibhūta</hi>nti samantato jotibhūtaṃ, ekaggijālabhūtanti attho| <hi rend="bold">ṭhito hotī</hi>ti mahantaṃ sīsaṃ, kandalamakulasadisā dāṭhā, bhayānakāni akkhināsādīnīti evaṃ virūparūpaṃ māpetvā ṭhito| kasmā panesa āgatoti? diṭṭhivissajjāpanatthaṃ| apica, ‘‘ahañceva kho pana dhammaṃ deseyyaṃ, pare ca me na ājāneyyu’’nti evaṃ dhammadesanāya appossukkabhāvaṃ āpanne bhagavati sakko mahābrahmunā saddhiṃ āgantvā, ‘‘bhagavā dhammaṃ desetha, tumhākaṃ āṇāya avattamāne mayaṃ vattāpessāma, tumhākaṃ dhammacakkaṃ hotu, amhākaṃ āṇācakka’’nti paṭiññamakāsi| tasmā ‘‘ajja saccakaṃ tāsetvā pañhaṃ vissajjāpessāmī’’ti āgato|</p>

<p rend="bodytext"><hi rend="bold">bhagavā</hi> <pb ed="V" n="2.0176"/> <hi rend="bold">ceva passati, saccako ca nigaṇṭhaputto</hi>ti yadi hi taṃ aññepi passeyyuṃ| taṃ kāraṇaṃ agaru assa, ‘‘samaṇo gotamo saccakaṃ attano vāde anotarantaṃ ñatvā yakkhaṃ āvāhetvā dassesi, tato saccako bhayena kathesī’’ti vadeyyuṃ| tasmā bhagavā ceva passati saccako ca| tassa taṃ disvāva sakalasarīrato sedā mucciṃsu, antokucchi viparivattamānā mahāravaṃ ravi| so ‘‘aññepi nu kho passantī’’ti olokento <pb ed="M" n="2.0180"/> kassaci lomahaṃsamattampi na addasa| tato – ‘‘idaṃ bhayaṃ mameva uppannaṃ| sacāhaṃ yakkhoti vakkhāmi, ‘kiṃ tuyhameva akkhīni atthi, tvameva yakkhaṃ passasi, paṭhamaṃ yakkhaṃ adisvā samaṇena gotamena vādasaṅghāṭe khittova yakkhaṃ passasī’ti vadeyyu’’nti cintetvā – ‘‘na dāni me idha aññaṃ paṭisaraṇaṃ atthi, aññatra samaṇā gotamā’’ti maññamāno, atha kho saccako nigaṇṭhaputto…pe.… bhagavantaṃ etadavoca| <hi rend="bold">tāṇaṃ gavesī</hi>ti tāṇanti gavesamāno| <hi rend="bold">leṇaṃ gavesī</hi>ti leṇanti gavesamāno| <hi rend="bold">saraṇaṃ gavesī</hi>ti saraṇanti gavesamāno| ettha ca tāyati rakkhatīti <hi rend="bold">tāṇaṃ</hi>| nilīyanti etthāti <hi rend="bold">leṇaṃ</hi>| saratīti <hi rend="bold">saraṇaṃ,</hi> bhayaṃ hiṃsati viddhaṃsetīti attho|</p>

<p rend="bodytext" n="358"><hi rend="paranum">358</hi><hi rend="dot">.</hi> <hi rend="bold">manasi karitvā</hi>ti manamhi katvā paccavekkhitvā upadhāretvā| <hi rend="bold">evaṃ me vedanā hotū</hi>ti kusalāva hotu, sukhāva hotu| <hi rend="bold">evaṃ me saññā hotū</hi>ti kusalāva hotu, sukhāva hotu, somanassasampayuttāva hotūti| <hi rend="bold">saṅkhāraviññāṇesupi</hi> eseva nayo| <hi rend="bold">mā ahosī</hi>ti ettha pana vuttavipariyāyena attho <pb ed="P" n="2.0279"/> veditabbo| <hi rend="bold">kallaṃ nū</hi>ti yuttaṃ nu| <hi rend="bold">samanupassitu</hi>nti ‘‘etaṃ mama esohamasmi eso me attā’’ti evaṃ taṇhāmānadiṭṭhivasena passituṃ| <hi rend="bold">no hidaṃ, bho gotamā</hi>ti na yuttametaṃ, bho gotama| iti bhagavā yathā nāma cheko ahituṇḍiko sappadaṭṭhavisaṃ teneva sappena puna ḍaṃsāpetvā ubbāheyya, evaṃ tassaṃyeva parisati saccakaṃ nigaṇṭhaputtaṃ teneva mukhena pañcakkhandhā aniccā dukkhā anattāti vadāpesi| <hi rend="bold">dukkhaṃ allīno</hi>ti imaṃ pañcakkhandhadukkhaṃ taṇhādiṭṭhīhi allīno| <hi rend="bold">upagato ajjhosito</hi>tipi taṇhādiṭṭhivaseneva veditabbo| <hi rend="bold">dukkhaṃ etaṃ mamā</hi>tiādīsu pañcakkhandhadukkhaṃ taṇhāmānadiṭṭhivasena samanupassatīti attho| <hi rend="bold">parijāneyyā</hi>ti aniccaṃ dukkhaṃ anattāti tīraṇapariññāya parito jāneyya| <hi rend="bold">parikkhepetvā</hi>ti khayaṃ vayaṃ anuppādaṃ upanetvā|</p>

<p rend="bodytext" n="359"><hi rend="paranum">359</hi><hi rend="dot">.</hi> <hi rend="bold">nava</hi>nti <pb ed="V" n="2.0177"/> taruṇaṃ| <hi rend="bold">akukkukajāta</hi>nti pupphaggahaṇakāle anto aṅguṭṭhappamāṇo eko ghanadaṇḍako nibbattati, tena virahitanti attho| <hi rend="bold">ritto</hi>ti suñño antosāravirahito| rittattāva <hi rend="bold">tuccho</hi>| <hi rend="bold">aparaddho</hi>ti parājito| <hi rend="bold">bhāsitā kho pana te</hi>ti idaṃ bhagavā tassa mukharabhāvaṃ <pb ed="M" n="2.0181"/> pakāsetvā niggaṇhanto āha| so kira pubbe pūraṇādayo cha satthāro upasaṅkamitvā pañhaṃ pucchati| te vissajjetuṃ na sakkonti| atha nesaṃ parisamajjhe mahantaṃ vippakāraṃ āropetvā uṭṭhāya jayaṃ pavedento gacchati| so sammāsambuddhampi tatheva viheṭhessāmīti saññāya upasaṅkamitvā –</p>

<p rend="gatha1">‘‘ambho ko nāma yaṃ rukkho, sinnapatto sakaṇṭako|</p>

<p rend="gathalast">yattha ekappahārena, uttamaṅgaṃ vibhijjita’’nti||</p>

<p rend="bodytext">ayaṃ khadiraṃ āhacca asārakarukkhaparicito mudutuṇḍasakuṇo viya sabbaññutaññāṇasāraṃ āhacca ñāṇatuṇḍabhedaṃ patto sabbaññutaññāṇassa thaddhabhāvaṃ aññāsi| tadassa parisamajjhe <pb ed="P" n="2.0280"/> pakāsento <hi rend="bold">bhāsitā kho pana te</hi>tiādimāha|<hi rend="bold"> natthi etarahī</hi>ti upādinnakasarīre sedo nāma natthīti na vattabbaṃ, etarahi pana natthīti vadati| <hi rend="bold">suvaṇṇavaṇṇaṃ kāyaṃ vivarī</hi>ti na sabbaṃ kāyaṃ vivari| buddhā nāma gaṇṭhikaṃ paṭimuñcitvā paṭicchannasarīrā parisati dhammaṃ desenti| atha bhagavā galavāṭakasammukhaṭṭhāne cīvaraṃ gahetvā caturaṅgulamattaṃ otāresi| otāritamatte pana tasmiṃ suvaṇṇavaṇṇā rasmiyo puñjapuñjā hutvā suvaṇṇaghaṭato rattasuvaṇṇarasadhārā viya, rattavaṇṇavalāhakato vijjulatā viya ca nikkhamitvā suvaṇṇamurajasadisaṃ mahākhandhaṃ uttamasiraṃ padakkhiṇaṃ kurumānā ākāse pakkhandiṃsu| kasmā pana bhagavā evamakāsīti? mahājanassa kaṅkhāvinodanatthaṃ| mahājano hi samaṇo gotamo mayhaṃ sedo natthīti vadati, saccakassa tāva nigaṇṭhaputtassa yantāruḷhassa viya sedā paggharanti| samaṇo pana gotamo ghanadupaṭṭacīvaraṃ pārupitvā nisinno, anto sedassa atthitā vā natthitā vā kathaṃ sakkā ñātunti kaṅkhaṃ kareyya, tassa kaṅkhāvinodanatthaṃ evamakāsi| <hi rend="bold">maṅkubhūto</hi>ti nittejabhūto| <hi rend="bold">pattakkhandho</hi>ti patitakkhandho| <hi rend="bold">appaṭibhāno</hi>ti uttari appassanto| <hi rend="bold">nisīdī</hi>ti pādaṅguṭṭhakena bhūmiṃ kasamāno nisīdi|</p>

<p rend="bodytext" n="360"><hi rend="paranum">360</hi><hi rend="dot">.</hi> <hi rend="bold">dummukho</hi>ti <pb ed="V" n="2.0178"/> na virūpamukho, abhirūpo hi so pāsādiko| nāmaṃ panassa etaṃ| <hi rend="bold">abhabbo taṃ pokkharaṇiṃ puna otaritu</hi>nti sabbesaṃ aḷānaṃ <pb ed="M" n="2.0182"/> bhaggattā pacchinnagamano otarituṃ abhabbo, tattheva kākakulalādīnaṃ bhattaṃ hotīti dasseti| <hi rend="bold">visūkāyikānī</hi>ti diṭṭhivisūkāni| <hi rend="bold">visevitānī</hi>ti diṭṭhisañcaritāni| <hi rend="bold">vipphanditānī</hi>ti diṭṭhivipphanditāni| <hi rend="bold">yadidaṃ vādādhippāyo</hi>ti ettha <hi rend="bold">yadida</hi>nti nipātamattaṃ; vādādhippāyo hutvā vādaṃ āropessāmīti ajjhāsayena upasaṅkamituṃ abhabbo; dhammassavanāya pana upasaṅkameyyāti dasseti| <hi rend="bold">dummukhaṃ licchaviputtaṃ etadavocā</hi>ti kasmā avoca<pb ed="P" n="2.0281"/>? dummukhassa kirassa upamāharaṇakāle sesa licchavikumārāpi cintesuṃ – ‘‘iminā nigaṇṭhena amhākaṃ sippuggahaṇaṭṭhāne ciraṃ avamāno kato, ayaṃ dāni amittassa piṭṭhiṃ passituṃ kālo| mayampi ekekaṃ upamaṃ āharitvā pāṇippahārena patitaṃ muggarena pothento viya tathā naṃ karissāma, yathā na puna parisamajjhe sīsaṃ ukkhipituṃ sakkhissatī’’ti, te opammāni karitvā dummukhassa kathāpariyosānaṃ āgamayamānā nisīdiṃsu| saccako tesaṃ adhippāyaṃ ñatvā, ime sabbeva gīvaṃ ukkhipitvā oṭṭhehi calamānehi ṭhitā; sace paccekā upamā harituṃ labhissanti, puna mayā parisamajjhe sīsaṃ ukkhipituṃ na sakkā bhavissati, handāhaṃ dummukhaṃ apasādetvā yathā aññassa okāso na hoti, evaṃ kathāvāraṃ pacchinditvā samaṇaṃ gotamaṃ pañhaṃ pucchissāmīti tasmā etadavoca| tattha <hi rend="bold">āgamehī</hi>ti tiṭṭha, mā puna bhaṇāhīti attho|</p>

<p rend="bodytext" n="361"><hi rend="paranum">361</hi><hi rend="dot">.</hi> <hi rend="bold">tiṭṭhatesā, bho gotamā</hi>ti, bho gotama, esā amhākañceva aññesañca puthusamaṇabrāhmaṇānaṃ vācā tiṭṭhatu| <hi rend="bold">vilāpaṃ vilapitaṃ maññe</hi>ti etañhi vacanaṃ vilapitaṃ viya hoti, vippalapitamattaṃ hotīti attho| atha vā <hi rend="bold">tiṭṭhatesā</hi>ti ettha kathāti āharitvā vattabbā| <hi rend="bold">vācāvilāpaṃ vilapitaṃ maññe</hi>ti ettha panidaṃ vācānicchāraṇaṃ vilapitamattaṃ maññe hotīti attho|</p>

<p rend="bodytext">idāni pañhaṃ pucchanto <hi rend="bold">kittāvatā</hi>tiādimāha| tattha <hi rend="bold">vesārajjapatto</hi>ti ñāṇapatto| <hi rend="bold">aparappaccayo</hi>ti aparappattiyo| athassa bhagavā pañhaṃ vissajjento <hi rend="bold">idha, aggivessanā</hi>tiādimāha, taṃ uttānatthameva| yasmā panettha passatīti vuttattā sekkhabhūmi dassitā| tasmā uttari asekkhabhūmiṃ pucchanto dutiyaṃ pañhaṃ pucchi, tampissa bhagavā byākāsi<pb ed="V" n="2.0179"/>| tattha <pb ed="M" n="2.0183"/> <hi rend="bold">dassanānuttariyenā</hi>tiādīsu <hi rend="bold">dassanānuttariya</hi>nti lokiyalokuttarā paññā| <hi rend="bold">paṭipadānuttariya</hi>nti lokiyalokuttarā paṭipadā| <hi rend="bold">vimuttānuttariya</hi>nti lokiyalokuttarā vimutti| suddhalokuttarameva vā gahetvā <hi rend="bold">dassanānuttariya</hi>nti arahattamaggasammādiṭṭhi| <hi rend="bold">paṭipadānuttariya</hi>nti sesāni maggaṅgāni| <hi rend="bold">vimuttānuttariya</hi>nti aggaphalavimutti| khīṇāsavassa vā nibbānadassanaṃ <hi rend="bold">dassanānuttariyaṃ</hi> <pb ed="P" n="2.0282"/> nāma| maggaṅgāni <hi rend="bold">paṭipadānuttariyaṃ</hi>| aggaphalaṃ <hi rend="bold">vimuttānuttariya</hi>nti veditabbaṃ| <hi rend="bold">buddho so bhagavā</hi>ti so bhagavā sayampi cattāri saccāni buddho| <hi rend="bold">bodhāyā</hi>ti paresampi catusaccabodhāya dhammaṃ deseti| <hi rend="bold">danto</hi>tiādīsu <hi rend="bold">danto</hi>ti nibbisevano| <hi rend="bold">damathāyā</hi>ti nibbisevanatthāya| <hi rend="bold">santo</hi>ti sabbakilesavūpasamena santo| <hi rend="bold">samathāyā</hi>ti kilesavūpasamāya| <hi rend="bold">tiṇṇo</hi>ti caturoghatiṇṇo| <hi rend="bold">taraṇāyā</hi>ti caturoghataraṇāya| <hi rend="bold">parinibbuto</hi>ti kilesaparinibbānena parinibbuto| <hi rend="bold">parinibbānāyā</hi>ti kilesaparinibbānatthāya|</p>

<p rend="bodytext" n="362"><hi rend="paranum">362</hi><hi rend="dot">.</hi> <hi rend="bold">dhaṃsī</hi>ti guṇadhaṃsakā| <hi rend="bold">pagabbā</hi>ti vācāpāgabbiyena samannāgatā| <hi rend="bold">āsādetabba</hi>nti ghaṭṭetabbaṃ| <hi rend="bold">āsajjā</hi>ti ghaṭṭetvā| <hi rend="bold">natveva bhavantaṃ gotama</hi>nti bhavantaṃ gotamaṃ āsajja kassaci attano vādaṃ anupahataṃ sakalaṃ ādāya pakkamituṃ thāmo natthīti dasseti| na hi bhagavā hatthiādayo viya kassaci jīvitantarāyaṃ karoti| ayaṃ pana nigaṇṭho imā tisso upamā na bhagavato ukkaṃsanatthaṃ āhari, attukkaṃsanatthameva āhari| yathā hi rājā kañci paccatthikaṃ ghātetvā evaṃ nāma sūro evaṃ thāmasampanno puriso bhavissatīti paccatthikaṃ thomentopi attānameva thometi| evameva sopi <hi rend="bold">siyā hi, bho gotama, hatthiṃ pabhinna</hi>ntiādīhi bhagavantaṃ ukkaṃsentopi mayameva sūrā mayaṃ paṇḍitā mayaṃ bahussutāyeva evaṃ pabhinnahatthiṃ viya, jalitaggikkhandhaṃ viya, phaṇakatāsīvisaṃ viya ca vādatthikā sammāsambuddhaṃ upasaṅkamimhāti attānaṃyeva ukkaṃseti| evaṃ attānaṃ ukkaṃsetvā bhagavantaṃ nimantayamāno <hi rend="bold">adhivāsetu me</hi>tiādimāha| tattha <hi rend="bold">adhivāsetū</hi>ti sampaṭicchatu| <hi rend="bold">svātanāyā</hi>ti yaṃ me tumhesu kāraṃ karoto sve bhavissati puññañca pītipāmojjañca, tadatthāya| <hi rend="bold">adhivāsesi bhagavā tuṇhībhāvenā</hi>ti bhagavā <pb ed="M" n="2.0184"/> kāyaṅgaṃ vā vācaṅgaṃ vā acopetvā abbhantareyeva khantiṃ dhārento tuṇhībhāvena adhivāsesi| saccakassa anuggahakaraṇatthaṃ manasāva sampaṭicchīti vuttaṃ hoti|</p>

<p rend="bodytext" n="363"><hi rend="paranum">363</hi><hi rend="dot">.</hi> <hi rend="bold">yamassa patirūpaṃ maññeyyāthā</hi>ti te kira licchavī tassa pañcathālipākasatāni niccabhattaṃ <pb ed="V" n="2.0180"/> āharanti<pb ed="P" n="2.0283"/>| tadeva sandhāya esa sve tumhe yaṃ assa samaṇassa gotamassa patirūpaṃ kappiyanti maññeyyātha, taṃ āhareyyātha; samaṇassa hi gotamassa tumhe paricārakā kappiyākappiyaṃ yuttāyuttaṃ jānāthāti vadati| <hi rend="bold">bhattābhihāraṃ abhihariṃsū</hi>ti abhiharitabbaṃ bhattaṃ abhihariṃsu| <hi rend="bold">paṇītenā</hi>ti uttamena| <hi rend="bold">sahatthā</hi>ti sahatthena| <hi rend="bold">santappetvā</hi>ti suṭṭhu tappetvā, paripuṇṇaṃ suhitaṃ yāvadatthaṃ katvā| <hi rend="bold">sampavāretvā</hi>ti suṭṭhu pavāretvā, alaṃ alanti hatthasaññāya paṭikkhipāpetvā| <hi rend="bold">bhuttāvi</hi>nti bhuttavantaṃ| <hi rend="bold">onītapattapāṇi</hi>nti pattato onītapāṇiṃ, apanītahatthanti vuttaṃ hoti| ‘‘onittapattapāṇi’’ntipi pāṭho, tassattho, onittaṃ nānābhūtaṃ pattaṃ pāṇito assāti onittapattapāṇī| taṃ onittapattapāṇiṃ, hatthe ca pattañca dhovitvā ekamante pattaṃ nikkhipitvā nisinnanti attho| <hi rend="bold">ekamantaṃ nisīdī</hi>ti bhagavantaṃ evaṃbhūtaṃ ñatvā ekasmiṃ okāse nisīdīti attho| <hi rend="bold">puññañcā</hi>ti yaṃ imasmiṃ dāne puññaṃ, āyatiṃ vipākakkhandhāti attho| <hi rend="bold">puññamahī</hi>ti vipākakkhandhānaṃyeva parivāro| <hi rend="bold">taṃ dāyakānaṃ sukhāya hotū</hi>ti taṃ imesaṃ licchavīnaṃ sukhatthāya hotu| idaṃ kira so ahaṃ pabbajito nāma, pabbajitena ca na yuttaṃ attano dānaṃ niyyātetunti tesaṃ niyyātento evamāha| atha bhagavā yasmā licchavīhi saccakassa dinnaṃ, na bhagavato| saccakena pana bhagavato dinnaṃ, tasmā tamatthaṃ dīpento <hi rend="bold">yaṃ kho, aggivessanā</hi>tiādimāha| iti bhagavā nigaṇṭhassa matena vināyeva attano dinnaṃ dakkhiṇaṃ nigaṇṭhassa niyyātesi, sā cassa anāgate vāsanā bhavissatīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷasaccakasuttavaṇṇanā niṭṭhitā|</p>

</xml>