<xml src="s0203a-m142.xml">

<p rend="subhead"><pgroup id="m142"/><readunit id="m142">12. dakkhiṇāvibhaṅgasuttavaṇṇanā</readunit></p>

<p rend="bodytext" n="376"><hi rend="paranum">376</hi><hi rend="dot">.</hi> <hi rend="bold">evaṃ</hi> <pb ed="V" n="4.0230"/><pb ed="P" n="5.0066"/> <hi rend="bold">me suta</hi>nti dakkhiṇāvibhaṅgasuttaṃ| tattha <hi rend="bold">mahāpajāpati gotamī</hi>ti <hi rend="bold">gotamī</hi>ti gottaṃ| nāmakaraṇadivase panassā laddhasakkārā brāhmaṇā lakkhaṇasampattiṃ disvā – ‘‘sace ayaṃ dhītaraṃ labhissati, cakkavattirañño aggamahesī bhavissati| sace puttaṃ labhissati, cakkavattirājā bhavissatīti ubhayathāpi mahatīyevassā pajā bhavissatī’’ti byākariṃsu| athassā <hi rend="bold">mahāpajāpatī</hi>ti nāmaṃ akaṃsu| idha pana gottena saddhiṃ saṃsanditvā <hi rend="bold">mahāpajāpatigotamī</hi>ti vuttaṃ| <hi rend="bold">nava</hi>nti ahataṃ| <hi rend="bold">sāmaṃ vāyita</hi>nti na sahattheneva vāyitaṃ, ekadivasaṃ pana dhātigaṇaparivutā sippikānaṃ vāyanaṭṭhānaṃ āgantvā vemakoṭiṃ gahetvā vāyanākāraṃ akāsi| taṃ sandhāyetaṃ vuttaṃ|</p>

<p rend="bodytext">kadā pana gotamiyā bhagavato dussayugaṃ dātuṃ cittaṃ uppannanti| abhisambodhiṃ patvā paṭhamagamanena kapilapuraṃ āgatakāle| tadā hi piṇḍāya paviṭṭhaṃ satthāraṃ gahetvā suddhodanamahārājā sakaṃ nivesanaṃ pavesesi, atha bhagavato rūpasobhaggaṃ disvā mahāpajāpatigotamī cintesi – ‘‘sobhati vata me puttassa attabhāvo’’ti| athassā balavasomanassaṃ uppajji| tato cintesi – ‘‘mama puttassa ekūnatiṃsa vassāni agāramajjhe vasantassa antamaso mocaphalamattampi mayā dinnakameva ahosi, idānipissa cīvarasāṭakaṃ dassāmī’’ti| ‘‘imasmiṃ kho pana rājagehe bahūni mahagghāni vatthāni atthi, tāni maṃ na tosenti, sahatthā katameva maṃ toseti, sahatthā katvā dassāmī’’ti cittaṃ uppādesi|</p>

<p rend="bodytext">athantarāpaṇā <pb ed="M" n="4.0220"/> kappāsaṃ āharāpetvā sahattheneva <pb ed="P" n="5.0067"/> pisitvā pothetvā sukhumasuttaṃ kantitvā antovatthusmiṃyeva sālaṃ kārāpetvā sippike pakkosāpetvā sippikānaṃ attano paribhogakhādanīyabhojanīyameva datvā vāyāpesi, kālānukālañca dhātigaṇaparivutā gantvā vemakoṭiṃ aggahesi| niṭṭhitakāle sippikānaṃ mahāsakkāraṃ katvā dussayugaṃ gandhasamugge pakkhipitvā vāsaṃ gāhāpetvā – ‘‘mayhaṃ puttassa cīvarasāṭakaṃ gahetvā gamissāmī’’ti rañño ārocesi<pb ed="V" n="4.0231"/>| rājā maggaṃ paṭiyādāpesi, vīthiyo sammajjitvā puṇṇaghaṭe ṭhapetvā dhajapaṭākā ussāpetvā rājagharadvārato paṭṭhāya yāva nigrodhārāmā maggaṃ paṭiyādāpetvā pupphābhikiṇṇaṃ akaṃsu| mahāpajāpatipi sabbālaṅkāraṃ alaṅkaritvā dhātigaṇaparivutā samuggaṃ sīse ṭhapetvā bhagavato santikaṃ gantvā <hi rend="bold">idaṃ me, bhante, navaṃ dussayuga</hi>ntiādimāha|</p>

<p rend="bodytext"><hi rend="bold">dutiyampi kho</hi>ti ‘‘saṅghe gotami dehī’’ti vutte – ‘‘pahomahaṃ, bhante, dussakoṭṭhāgārato bhikkhusatassāpi bhikkhusahassassāpi bhikkhusatasahassassāpi cīvaradussāni dātuṃ, idaṃ pana me bhagavantaṃ uddissa sāmaṃ kantaṃ sāmaṃ vāyitaṃ, taṃ me, bhante, bhagavā paṭiggaṇhātū’’ti nimantayamānā āha| evaṃ yāvatatiyaṃ yāci, bhagavāpi paṭikkhipiyeva|</p>

<p rend="bodytext">kasmā pana bhagavā attano diyyamānaṃ bhikkhusaṅghassa dāpetīti? mātari anukampāya| evaṃ kirassa ahosi – ‘‘imissā maṃ ārabbha pubbacetanā muñcacetanā paracetanāti tisso cetanā uppannā, bhikkhusaṅghampissā ārabbha uppajjantu, evamassā cha cetanā ekato hutvā dīgharattaṃ hitāya sukhāya pavattissantī’’ti| vitaṇḍavādī panāha – ‘‘saṅghe dinnaṃ mahapphalanti tasmā evaṃ vutta’’nti| so vattabbo – ‘‘kiṃ tvaṃ satthu dinnato saṅghe dinnaṃ mahapphalataraṃ vadasī’’ti āma vadāmīti| suttaṃ āharāti| saṅghe gotami dehi, saṅghe te dinne ahañceva pūjito bhavissāmi saṅgho cāti| kiṃ panassa suttassa ayameva atthoti<pb ed="P" n="5.0068"/>? āma ayamevāti| yadi evaṃ ‘‘tena hānanda, vighāsādānaṃ pūvaṃ dehī’’ti ca (pāci. 269) ‘‘tena hi tva, kaccāna, vighāsādānaṃ guḷaṃ dehī’’ti (mahāva. 284) ca vacanato vighāsādānaṃ dinnaṃ mahapphalatarañca bhaveyya| evampi hi ‘‘satthā attano diyyamānaṃ <pb ed="M" n="4.0221"/> dāpetī’’ti| rājarājamahāmattādayopi attano āgataṃ paṇṇākāraṃ hatthigopakādīnaṃ dāpenti, te rājādīhi mahantatarā bhaveyyuṃ| tasmā mā evaṃ gaṇha –</p>

<p rend="gatha1">‘‘nayimasmiṃ loke parasmiṃ vā pana,</p>

<p rend="gatha2">buddhena seṭṭho sadiso vā vijjati|</p>

<p rend="gatha3">yamāhuneyyānamaggataṃ gato,</p>

<p rend="gathalast">puññatthikānaṃ vipulaphalesina’’nti|| –</p>

<p rend="bodytext">vacanato <pb ed="V" n="4.0232"/> hi satthārā uttaritaro dakkhiṇeyyo nāma natthi| evamassā cha cetanā ekato hutvā dīgharattaṃ hitāya sukhāya bhavissantīti sandhāya yāvatatiyaṃ paṭibāhitvā saṅghassa dāpesi|</p>

<p rend="bodytext">pacchimāya janatāya saṅghe cittīkārajananatthaṃ cāpi evamāha| evaṃ kirassa ahosi – ‘‘ahaṃ na ciraṭṭhitiko, mayhaṃ pana sāsanaṃ bhikkhusaṅghe patiṭṭhahissati, pacchimā janatā saṅghe cittīkāraṃ janetū’’ti yāvatatiyaṃ paṭibāhitvā saṅghassa dāpesi| evañhi sati – ‘‘satthā attano diyyamānampi saṅghassa dāpesi, saṅgho nāma dakkhiṇeyyo’’ti pacchimā janatā saṅghe cittīkāraṃ uppādetvā cattāro paccaye dātabbe maññissati, saṅgho catūhi paccayehi akilamanto buddhavacanaṃ uggahetvā samaṇadhammaṃ karissati| evaṃ mama sāsanaṃ pañca vassasahassāni ṭhassatīti| ‘‘paṭiggaṇhātu, bhante, bhagavā’’ti vacanatopi cetaṃ veditabbaṃ ‘‘satthārā uttaritaro dakkhiṇeyyo nāma natthī’’ti| na hi ānandattherassa mahāpajāpatiyā āghāto vā veraṃ vā atthi| na thero – ‘‘tassā dakkhiṇā mā mahapphalā ahosī’’ti icchati| paṇḍito hi thero bahussuto sekkhapaṭisambhidāpatto<pb ed="P" n="5.0069"/>, so satthu dinnassa mahapphalabhāve sampassamānova paṭiggaṇhātu, bhante, bhagavāti gahaṇatthaṃ yāci|</p>

<p rend="bodytext">puna vitaṇḍavādī āha – ‘‘saṅghe te dinne ahañceva pūjito bhavissāmi saṅgho cā’’ti vacanato satthā saṅghapariyāpanno vāti| so vattabbo – ‘‘jānāsi pana tvaṃ kati saraṇāni, kati aveccappasādā’’ti jānanto tīṇīti vakkhati, tato vattabbo – tava laddhiyā satthu saṅghapariyāpannattā dveyeva honti| evaṃ sante ca – ‘‘anujānāmi, bhikkhave, imehi <pb ed="M" n="4.0222"/> tīhi saraṇagamanehi pabbajjaṃ upasampada’’nti (mahāva. 34) evaṃ anuññātā pabbajjāpi upasampadāpi na ruhati| tato tvaṃ neva pabbajito asi, na gihi| sammāsambuddhe ca gandhakuṭiyaṃ nisinne bhikkhū uposathampi pavāraṇampi saṅghakammānipi karonti, tāni satthu saṅghapariyāpannattā kuppāni bhaveyyuṃ, na ca honti| tasmā na vattabbametaṃ ‘‘satthā saṅghapariyāpanno’’ti|</p>

<p rend="bodytext" n="377"><hi rend="paranum">377</hi><hi rend="dot">.</hi> <hi rend="bold">āpādikā</hi>ti saṃvaḍḍhikā, tumhākaṃ hatthapādesu hatthapādakiccaṃ asādhentesu hatthe ca pāde <pb ed="V" n="4.0233"/> ca vaḍḍhetvā paṭijaggikāti attho| <hi rend="bold">posikā</hi>ti divasassa dve tayo vāre nhāpetvā bhojetvā pāyetvā tumhe posesi| <hi rend="bold">thaññaṃ pāyesī</hi>ti nandakumāro kira bodhisattato katipāheneva daharo, tasmiṃ jāte mahāpajāpati attano puttaṃ dhātīnaṃ datvā sayaṃ bodhisattassa dhātikiccaṃ sādhayamānā attano thaññaṃ pāyesi| taṃ sandhāya thero evamāha| iti mahāpajāpatiyā bahūpakārataṃ kathetvā idāni <pb ed="P" n="5.0070"/> tathāgatassa bahūpakārataṃ dassento <hi rend="bold">bhagavāpi, bhante</hi>tiādimāha| tattha <hi rend="bold">bhagavantaṃ, bhante, āgammā</hi>ti bhagavantaṃ paṭicca nissāya sandhāya|</p>

<p rend="bodytext" n="378"><hi rend="paranum">378</hi><hi rend="dot">.</hi> atha bhagavā dvīsu upakāresu atirekataraṃ anumodanto <hi rend="bold">evameta</hi>ntiādimāha| tattha <hi rend="bold">yaṃ hānanda, puggalo puggalaṃ āgammā</hi>ti yaṃ ācariyapuggalaṃ antevāsikapuggalo āgamma| <hi rend="bold">imassānanda, puggalassa iminā puggalenā</hi>ti imassa ācariyapuggalassa iminā antevāsikapuggalena| <hi rend="bold">na suppaṭikāraṃ vadāmī</hi>ti paccūpakāraṃ na sukaraṃ vadāmi, abhivādanādīsu ācariyaṃ disvā abhivādanakaraṇaṃ <hi rend="bold">abhivādanaṃ</hi> nāma| yasmiṃ vā disābhāge ācariyo vasati, iriyāpathe vā kappento tadabhimukho vanditvā gacchati, vanditvā nisīdati, vanditvā nipajjati, ācariyaṃ pana dūratova disvā paccuṭṭhāya paccuggamanakaraṇaṃ <hi rend="bold">paccuṭṭhānaṃ</hi> nāma| ācariyaṃ pana disvā añjaliṃ paggayha sīse ṭhapetvā ācariyaṃ namassati, yasmiṃ vā disābhāge so vasati, tadabhimukhopi tatheva namassati, gacchantopi ṭhitopi nisinnopi añjaliṃ paggayha namassatiyevāti idaṃ <hi rend="bold">añjalikammaṃ</hi> nāma| anucchavikakammassa pana karaṇaṃ <hi rend="bold">sāmīcikammaṃ</hi> nāma| cīvarādīsu cīvaraṃ dento na yaṃ vā taṃ vā deti, mahagghaṃ satamūlikampi pañcasatamūlikampi sahassamūlikampi detiyeva<pb ed="M" n="4.0223"/>| piṇḍapātādīsupi eseva nayo| kiṃ bahunā, catūhi paṇītapaccayehi cakkavāḷantaraṃ pūretvā sinerupabbatena kūṭaṃ gahetvā dentopi ācariyassa anucchavikaṃ kiriyaṃ kātuṃ na sakkotiyeva|</p>

<p rend="bodytext" n="379"><hi rend="paranum">379</hi><hi rend="dot">.</hi> <hi rend="bold">cuddasa kho panimā</hi>ti kasmā ārabhi? idaṃ suttaṃ pāṭipuggalikaṃ dakkhiṇaṃ ārabbha samuṭṭhitaṃ| ānandattheropi ‘‘paṭiggaṇhātu, bhante, bhagavā’’ti pāṭipuggalikadakkhiṇaṃyeva <pb ed="P" n="5.0071"/> samādapeti, cuddasasu ca ṭhānesu dinnadānaṃ pāṭipuggalikaṃ nāma hotīti dassetuṃ imaṃ desanaṃ ārabhi| <hi rend="bold">ayaṃ paṭhamā</hi>ti ayaṃ dakkhiṇā guṇavasenapi paṭhamā jeṭṭhakavasenapi| ayañhi paṭhamā aggā jeṭṭhikā, imissā dakkhiṇāya pamāṇaṃ nāma natthi| dutiyatatiyāpi <pb ed="V" n="4.0234"/> paramadakkhiṇāyeva, sesā paramadakkhiṇabhāvaṃ na pāpuṇanti| <hi rend="bold">bāhirake kāmesu vītarāge</hi>ti kammavādikiriyavādimhi lokiyapañcābhiññe| <hi rend="bold">puthujjanasīlavante</hi>ti puthujjanasīlavā nāma gosīladhātuko hoti, asaṭho amāyāvī paraṃ apīḷetvā dhammena samena kasiyā vā vaṇijjāya vā jīvikaṃ kappetā| <hi rend="bold">puthujjanadussīle</hi>ti puthujjanadussīlā nāma kevaṭṭamacchabandhādayo paraṃ pīḷāya jīvikaṃ kappetā|</p>

<p rend="bodytext">idāni pāṭipuggalikadakkhiṇāya vipākaṃ paricchindanto <hi rend="bold">tatrānandā</hi>tiādimāha| tattha <hi rend="bold">tiracchānagate</hi>ti yaṃ guṇavasena upakāravasena posanatthaṃ dinnaṃ, idaṃ na gahitaṃ| yampi ālopaḍḍhālopamattaṃ dinnaṃ, tampi na gahitaṃ| yaṃ pana sunakhasūkarakukkuṭakākādīsu yassa kassaci sampattassa phalaṃ paṭikaṅkhitvā yāvadatthaṃ dinnaṃ, idaṃ sandhāya vuttaṃ ‘‘tiracchānagate dānaṃ datvā’’ti| <hi rend="bold">sataguṇā</hi>ti satānisaṃsā| <hi rend="bold">pāṭikaṅkhitabbā</hi>ti icchitabbā| idaṃ vuttaṃ hoti – ayaṃ dakkhiṇā āyusataṃ vaṇṇasataṃ sukhasataṃ balasataṃ paṭibhānasatanti pañca ānisaṃsasatāni deti, attabhāvasate <pb ed="P" n="5.0072"/> āyuṃ deti, vaṇṇaṃ, sukhaṃ, balaṃ, paṭibhānaṃ deti, nipparitasaṃ karoti| bhavasatepi vutte ayameva attho| iminā upāyena sabbattha nayo netabbo|</p>

<p rend="bodytext"><hi rend="bold">sotāpattiphalasacchikiriyāya paṭipanne</hi>ti ettha heṭṭhimakoṭiyā tisaraṇaṃ gato upāsakopi sotāpattiphalasacchikiriyāya paṭipanno nāma, tasmiṃ dinnadānampi asaṅkhyeyyaṃ appameyyaṃ| pañcasīle patiṭṭhitassa tato uttari mahapphalaṃ, dasasīle patiṭṭhitassa tato <pb ed="M" n="4.0224"/> uttari, tadahupabbajitassa sāmaṇerassa tato uttari, upasampannabhikkhuno tato uttari, upasampannasseva vattasampannassa tato uttari, vipassakassa tato uttari, āraddhavipassakassa tato uttari, uttamakoṭiyā pana maggasamaṅgī sotāpattiphalasacchikiriyāya paṭipanno nāma| etassa dinnadānaṃ tato uttari mahapphalameva|</p>

<p rend="bodytext">kiṃ pana maggasamaṅgissa sakkā dānaṃ dātunti? āma sakkā| āraddhavipassako hi pattacīvaramādāya gāmaṃ piṇḍāya pavisati, tassa gehadvāre ṭhitassa hatthato pattaṃ gahetvā khādanīyabhojanīyaṃ pakkhipanti| tasmiṃ khaṇe bhikkhuno maggavuṭṭhānaṃ hoti, idaṃ dānaṃ maggasamaṅgino dinnaṃ nāma hoti| atha vā panesa āsanasālāya nisinno hoti, manussā gantvā <pb ed="V" n="4.0235"/> patte khādanīyabhojanīyaṃ ṭhapenti, tasmiṃ khaṇe tassa maggavuṭṭhānaṃ hoti, idampi dānaṃ maggasamaṅgino dinnaṃ nāma| atha vā panassa vihāre vā āsanasālāya vā nisinnassa upāsakā pattaṃ ādāya attano gharaṃ gantvā khādanīyabhojanīyaṃ pakkhipanti, tasmiṃ khaṇe tassa maggavuṭṭhānaṃ hoti, idampi dānaṃ maggasamaṅgino dinnaṃ nāma| tattha <pb ed="P" n="5.0073"/> soṇḍiyaṃ udakassa viya sotāpattiphalasacchikiriyāya paṭipanne dinnadānassa asaṅkhyeyyatā veditabbā| tāsu tāsu mahānadīsu mahāsamudde ca udakassa viya sotāpannādīsu dinnadānassa uttaritaravasena asaṅkhyeyyatā veditabbā| pathaviyā khayamaṇḍalamatte padese paṃsuṃ ādiṃ katvā yāva mahāpathaviyā paṃsuno appameyyatāyapi ayamattho dīpetabbo|</p>

<p rend="bodytext" n="380"><hi rend="paranum">380</hi><hi rend="dot">.</hi> <hi rend="bold">satta kho panimā</hi>ti kasmā ārabhi? ‘‘saṅghe gotami dehi, saṅghe te dinne ahañceva pūjito bhavissāmi saṅgho cā’’ti hi vuttaṃ, tattha sattasu ṭhānesu dinnadānaṃ saṅghe dinnaṃ nāma hotīti dassetuṃ imaṃ desanaṃ ārabhi| tattha <hi rend="bold">buddhappamukhe ubhatosaṅghe</hi>ti ekato bhikkhusaṅgho, ekato bhikkhunisaṅgho, satthā majjhe nisinno hotīti ayaṃ buddhappamukho ubhatosaṅgho nāma| <hi rend="bold">ayaṃ paṭhamā</hi>ti imāya dakkhiṇāya samappamāṇā dakkhiṇā nāma natthi| dutiyadakkhiṇādayo pana etaṃ paramadakkhiṇaṃ na pāpuṇanti|</p>

<p rend="bodytext">kiṃ <pb ed="M" n="4.0225"/> pana tathāgate parinibbute buddhappamukhassa ubhatosaṅghassa dānaṃ dātuṃ sakkāti? sakkā| kathaṃ? ubhatosaṅghassa hi pamukhe sadhātukaṃ paṭimaṃ āsane ṭhapetvā ādhārakaṃ ṭhapetvā dakkhiṇodakaṃ ādiṃ katvā sabbaṃ satthu paṭhamaṃ datvā ubhatosaṅghassa dātabbaṃ, evaṃ buddhappamukhassa ubhatosaṅghassa dānaṃ dinnaṃ nāma hoti| tattha yaṃ satthu dinnaṃ, taṃ kiṃ kātabbanti? yo satthāraṃ paṭijaggati vattasampanno bhikkhu, tassa dātabbaṃ| pitusantakañhi puttassa pāpuṇāti, bhikkhusaṅghassa dātumpi vaṭṭati, sappitelāni pana gahetvā dīpā jalitabbā, sāṭakaṃ gahetvā paṭākā āropetabbāti| <hi rend="bold">bhikkhusaṅghe</hi>ti <pb ed="P" n="5.0074"/> aparicchinnakamahābhikkhusaṅghe| bhikkhunisaṅghepi eseva nayo|</p>

<p rend="bodytext"><hi rend="bold">gotrabhuno</hi>ti gottamattakameva anubhavamānā, nāmamattasamaṇāti attho| <hi rend="bold">kāsāvakaṇṭhā</hi>ti kāsāvakaṇṭhanāmakā| te kira ekaṃ kāsāvakhaṇḍaṃ hatthe vā gīvāya vā bandhitvā vicarissanti<pb ed="V" n="4.0236"/>| gharadvāraṃ pana tesaṃ puttabhariyā kasivaṇijjādikammāni ca pākatikāneva bhavissanti| <hi rend="bold">tesu dussīlesu saṅghaṃ uddissa dānaṃ dassantī</hi>ti ettha dussīlasaṅghanti na vuttaṃ| saṅgho hi dussīlo nāma natthi| dussīlā pana upāsakā tesu dussīlesu bhikkhusaṅghaṃ uddissa saṅghassa demāti dānaṃ dassanti| iti bhagavatā buddhappamukhe saṅghe dinnadakkhiṇāpi guṇasaṅkhāya asaṅkhyeyyāti vuttaṃ| kāsāvakaṇṭhasaṅghe dinnadakkhiṇāpi guṇasaṅkhāyeva asaṅkhyeyyāti vuttā| saṅghagatā dakkhiṇā hi saṅghe cittīkāraṃ kātuṃ sakkontassa hoti, saṅghe pana cittīkāro dukkaro hoti|</p>

<p rend="bodytext">yo hi saṅghagataṃ dakkhiṇaṃ dassāmīti deyyadhammaṃ paṭiyādetvā vihāraṃ gantvā, – ‘‘bhante, saṅghaṃ uddissa ekaṃ theraṃ dethā’’ti vadati, atha saṅghato sāmaṇeraṃ labhitvā ‘‘sāmaṇero me laddho’’ti aññathattaṃ āpajjati, tassa dakkhiṇā saṅghagatā na hoti| mahātheraṃ labhitvāpi ‘‘mahāthero me laddho’’ti somanassaṃ uppādentassāpi na hotiyeva| yo pana sāmaṇeraṃ vā upasampannaṃ vā daharaṃ vā theraṃ vā bālaṃ vā paṇḍitaṃ vā yaṃkiñci saṅghato labhitvā nibbematiko hutvā saṅghassa demīti saṅghe cittīkāraṃ kātuṃ sakkoti, tassa dakkhiṇā saṅghagatā nāma hoti| parasamuddavāsino <pb ed="P" n="5.0075"/> kira evaṃ karonti|</p>

<p rend="bodytext">tattha <pb ed="M" n="4.0226"/> hi eko vihārasāmi kuṭumbiko ‘‘saṅghagataṃ dakkhiṇaṃ dassāmī’’ti saṅghato uddisitvā ekaṃ bhikkhuṃ dethāti yāci| so ekaṃ dussīlabhikkhuṃ labhitvā nisinnaṭṭhānaṃ opuñjāpetvā āsanaṃ paññāpetvā upari vitānaṃ bandhitvā gandhadhūmapupphehi pūjetvā pāde dhovitvā telena makkhetvā buddhassa nipaccakāraṃ karonto viya saṅghe cittīkārena deyyadhammaṃ adāsi| so bhikkhu pacchābhattaṃ vihārajagganatthāya kudālakaṃ dethāti gharadvāraṃ āgato, upāsako nisinnova kudālaṃ pādena khipitvā ‘‘gaṇhā’’ti adāsi| tamenaṃ manussā āhaṃsu – ‘‘tumhehi pātova etassa katasakkāro vattuṃ na sakkā, idāni upacāramattakampi natthi, kiṃ nāmeta’’nti| upāsako – ‘‘saṅghassa so ayyā cittīkāro, na etassā’’ti āha| kāsāvakaṇṭhasaṅghassa dinnadakkhiṇaṃ pana ko sodhetīti? sāriputtamoggallānādayo asīti mahātherā sodhentīti| apica therā ciraparinibbutā, there ādiṃ katvā yāvajja dharamānā khīṇāsavā sodhentiyeva|</p>

<p rend="bodytext"><hi rend="bold">na tvevāhaṃ</hi><pb ed="V" n="4.0237"/>, <hi rend="bold">ānanda, kenaci pariyāyena saṅghagatāya dakkhiṇāyā</hi>ti ettha atthi buddhappamukho saṅgho, atthi etarahi saṅgho, atthi anāgate kāsāvakaṇṭhasaṅgho| buddhappamukho saṅgho etarahi saṅghena na upanetabbo, etarahi saṅgho anāgate kāsāvakaṇṭhasaṅghena saddhiṃ na upanetabbo| tena teneva samayena kathetabbaṃ| saṅghato uddisitvā gahitasamaṇaputhujjano hi pāṭipuggaliko sotāpanno, saṅghe cittīkāraṃ kātuṃ sakkontassa puthujjanasamaṇe dinnaṃ mahapphalataraṃ| uddisitvā gahito sotāpanno pāṭipuggaliko sakadāgāmītiādīsupi eseva nayo| saṅghe cittīkāraṃ kātuṃ sakkontassa hi khīṇāsave dinnadānato uddisitvā gahite dussīlepi dinnaṃ mahapphalatarameva<pb ed="P" n="5.0076"/>| yaṃ pana vuttaṃ ‘‘sīlavato kho, mahārāja, dinnaṃ mahapphalaṃ, no tathā dussīle’’ti, taṃ imaṃ nayaṃ pahāya ‘‘catasso kho imānanda, dakkhiṇā visuddhiyo’’ti imasmiṃ catukke daṭṭhabbaṃ|</p>

<p rend="bodytext" n="381"><hi rend="paranum">381</hi><hi rend="dot">.</hi> <hi rend="bold">dāyakato visujjhatī</hi>ti mahapphalabhāvena visujjhati, mahapphalā hotīti attho| <hi rend="bold">kalyāṇadhammo</hi>ti sucidhammo, na pāpadhammo| <hi rend="bold">dāyakato visujjhatī</hi>ti cettha vessantaramahārājā kathetabbo| so hi jūjakabrāhmaṇassa dārake datvā pathaviṃ kampesi|</p>

<p rend="bodytext"><hi rend="bold">paṭiggāhakato</hi> <pb ed="M" n="4.0227"/> <hi rend="bold">visujjhatī</hi>ti ettha kalyāṇīnadīmukhadvāravāsikevaṭṭo kathetabbo| so kira dīghasomattherassa tikkhattumpi piṇḍapātaṃ datvā maraṇamañce nipanno ‘‘ayyassa maṃ dīghasomattherassa dinnapiṇḍapāto uddharatī’’ti āha|</p>

<p rend="bodytext"><hi rend="bold">neva dāyakato</hi>ti ettha vaḍḍhamānavāsiluddako kathetabbo| so kira petadakkhiṇaṃ dento ekassa dussīlasseva tayo vāre adāsi, tatiyavāre ‘‘amanusso dussīlo maṃ vilumpatī’’ti viravi, ekassa sīlavantabhikkhuno datvā pāpitakāleyevassa pāpuṇi|</p>

<p rend="bodytext"><hi rend="bold">dāyakato ceva visujjhatī</hi>ti ettha asadisadānaṃ kathetabbaṃ|</p>

<p rend="bodytext"><hi rend="bold">sā dakkhiṇā dāyakato visujjhatī</hi>ti ettha yathā nāma cheko kassako asārampi khettaṃ labhitvā samaye kasitvā paṃsuṃ apanetvā sārabījāni patiṭṭhapetvā rattindivaṃ ārakkhe <pb ed="P" n="5.0077"/> pamādaṃ anāpajjanto <pb ed="V" n="4.0238"/> aññassa sārakhettato adhikataraṃ dhaññaṃ labhati, evaṃ sīlavā dussīlassa datvāpi phalaṃ mahantaṃ adhigacchatīti| iminā upāyena sabbapadesu visujjhanaṃ veditabbaṃ|</p>

<p rend="bodytext"><hi rend="bold">vītarāgo vītarāgesū</hi>ti ettha <hi rend="bold">vītarāgo</hi> nāma anāgāmī, arahā pana ekantavītarāgova, tasmā arahatā arahato dinnadānameva aggaṃ| kasmā? bhavālayassa bhavapatthanāya abhāvato| nanu khīṇāsavo dānaphalaṃ na saddahatīti? dānaphalaṃ saddahantā khīṇāsavasadisā na honti| khīṇāsavena katakammaṃ pana nicchandarāgattā kusalaṃ vā akusalaṃ vā na hoti, kiriyaṭṭhāne tiṭṭhati, tenevassa dānaṃ aggaṃ hotīti vadanti|</p>

<p rend="bodytext">kiṃ pana sammāsambuddhena sāriputtattherassa dinnaṃ mahapphalaṃ, udāhu sāriputtattherena sammāsambuddhassa dinnanti| sammāsambuddhena sāriputtattherassa dinnaṃ mahapphalanti vadanti| sammāsambuddhañhi ṭhapetvā añño dānassa vipākaṃ jānituṃ samattho nāma natthi| dānañhi catūhi sampadāhi dātuṃ sakkontassa tasmiṃyeva attabhāve vipākaṃ deti| tatrimā sampadā – deyyadhammassa dhammena <pb ed="M" n="4.0228"/> samena paraṃ apīḷetvā uppannatā, pubbacetanādivasena cetanāya mahattatā, khīṇāsavabhāvena guṇātirekatā, taṃdivasaṃ nirodhato vuṭṭhitabhāvena vatthusampannatāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">dakkhiṇāvibhaṅgasuttavaṇṇanā niṭṭhitā|</p>

<p rend="centre">catutthavaggavaṇṇanā niṭṭhitā|</p>
<vaggaend/>

</xml>