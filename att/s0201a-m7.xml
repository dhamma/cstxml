<xml src="s0201a-m7.xml">

<p rend="subhead"><readunit id="m7">7. vatthasuttavaṇṇanā</readunit></p>

<p rend="bodytext" n="70"><hi rend="paranum">70</hi><hi rend="dot">.</hi> <hi rend="bold">evaṃ</hi> <pb ed="V" n="1.0175"/> <hi rend="bold">me suta</hi>nti vatthasuttaṃ| tattha <hi rend="bold">seyyathāpi, bhikkhave, vattha</hi>nti upamāvacanamevetaṃ| upamaṃ karonto ca bhagavā katthaci paṭhamaṃyeva upamaṃ dassetvā pacchā atthaṃ dasseti, katthaci <pb ed="P" n="1.0166"/> paṭhamamatthaṃ dassetvā pacchā upamaṃ, katthaci upamāya atthaṃ parivāretvā dasseti, katthaci atthena upamaṃ|</p>

<p rend="bodytext">tathā hesa – ‘‘seyyathāpissu, bhikkhave, dve agārā sadvārā, tattha cakkhumā puriso majjhe ṭhito passeyyā’’ti (ma. ni. 3.261) sakalampi devadūtasuttaṃ upamaṃ paṭhamaṃ dassetvā pacchā atthaṃ dassento āha| ‘‘tirokuṭṭaṃ tiropākāraṃ tiropabbataṃ asajjamāno gacchati, seyyathāpi ākāse’’tiādinā (dī. ni. 1.238; paṭi. ma. 1.102) pana nayena sakalampi iddhividhamatthaṃ paṭhamaṃ dassetvā pacchā upamaṃ dassento āha| ‘‘seyyathāpi brāhmaṇapuriso sāratthiko sāragavesī’’tiādināva (ma. ni. 1.318) nayena sakalampi cūḷasāropamasuttaṃ upamāya atthaṃ parivāretvā dassento āha| ‘‘idha pana, bhikkhave, ekacce kulaputtā dhammaṃ pariyāpuṇanti suttaṃ…pe.… seyyathāpi, bhikkhave, puriso alagaddatthiko’’tiādinā (ma. ni. 1.238) nayena sakalampi alagaddasuttaṃ mahāsāropamasuttanti evamādīni suttāni atthena upamaṃ parivāretvā dassento āha|</p>

<p rend="bodytext">svāyaṃ idha paṭhamaṃ upamaṃ dassetvā pacchā atthaṃ dasseti| kasmā panevaṃ bhagavā dassetīti? puggalajjhāsayena vā desanāvilāsena vā| ye hi puggalā paṭhamaṃ upamaṃ dassetvā vuccamānamatthaṃ sukhena paṭivijjhanti, tesaṃ <pb ed="M" n="1.0171"/> paṭhamaṃ upamaṃ dasseti| esa nayo sabbattha| yassā ca dhammadhātuyā suppaṭividdhattā desanāvilāsaṃ patto hoti, tassā suppaṭividdhā| tasmā esa desanāvilāsampatto dhammissaro dhammarājā, so yathā yathā icchati, tathā tathā dhammaṃ desetīti evaṃ iminā puggalajjhāsayena vā desanāvilāsena vā evaṃ dassetīti veditabbo|</p>

<p rend="bodytext">tattha <pb ed="V" n="1.0176"/> <hi rend="bold">vattha</hi>nti pakatiparisuddhaṃ vatthaṃ| <hi rend="bold">saṃkiliṭṭhaṃ malaggahita</hi>nti āgantukena paṃsurajādinā saṃkilesena saṃkiliṭṭhaṃ, sedajallikādinā malena gahitattā malaggahitaṃ| <hi rend="bold">raṅgajāte</hi>ti ettha raṅgameva raṅgajātaṃ| <hi rend="bold">upasaṃhareyyā</hi>ti upanāmeyya| <hi rend="bold">yadi nīlakāyā</hi>ti nīlakāya vā, nīlakatthāya vāti vuttaṃ hoti| evaṃ sabbattha| rajako hi nīlakatthāya upasaṃharanto kaṃsanīlapalāsanīlādike nīlaraṅge upasaṃharati| pītakatthāya upasaṃharanto kaṇikārapupphasadise pītakaraṅge| lohitakatthāya upasaṃharanto bandhujīvakapupphasadise <pb ed="P" n="1.0167"/> lohitakaraṅge| mañjiṭṭhakatthāya upasaṃharanto kaṇavīrapupphasadise mandarattaraṅge| tena vuttaṃ ‘‘yadi nīlakāya…pe.… yadi mañjiṭṭhakāyā’’ti|</p>

<p rend="bodytext"><hi rend="bold">durattavaṇṇamevassā</hi>ti duṭṭhu rañjitavaṇṇameva assa| <hi rend="bold">aparisuddhavaṇṇamevassā</hi>ti nīlavaṇṇopissa parisuddho na bhaveyya, sesavaṇṇopi| tādisañhi vatthaṃ nīlakumbhiyā pakkhittampi sunīlaṃ na hoti, sesakumbhīsu pakkhittampi pītakādivaṇṇaṃ na hoti, milātanīla kuraṇḍa-kaṇikāra-bandhujīvaka-kaṇavīrapupphavaṇṇameva hoti| <hi rend="bold">taṃ kissa hetū</hi>ti taṃ vatthaṃ kissa hetu kiṃ kāraṇā īdisaṃ hoti, tasmiṃ vā vatthe raṅgajātaṃ kissa hetu īdisaṃ durattavaṇṇaṃ aparisuddhavaṇṇaṃ hotīti? yasmā panassa vatthassa saṃkiliṭṭhabhāvoyevettha kāraṇaṃ, na aññaṃ kiñci, tasmā ‘‘aparisuddhattā, bhikkhave, vatthassā’’ti āha|</p>

<p rend="bodytext"><hi rend="bold">evameva kho</hi>ti upamāsampaṭipādanaṃ| <hi rend="bold">citte saṃkiliṭṭhe</hi>ti cittamhi saṃkiliṭṭhamhi| kasmā pana bhagavā saṃkiliṭṭhavatthena opammaṃ akāsīti ce, vāyāmamahapphaladassanatthaṃ| yathā hi āgantukehi malehi saṃkiliṭṭhaṃ vatthaṃ pakatiyā paṇḍarattā puna dhovīyamānaṃ paṇḍaraṃ hoti, na tattha jātikāḷake viya eḷakalome vāyāmo nipphalo hoti, evaṃ cittampi āgantukehi kilesehi saṃkiliṭṭhaṃ| pakatiyā pana taṃ sakalepi paṭisandhibhavaṅgavāre paṇḍarameva| yathāha – ‘‘pabhassaramidaṃ, bhikkhave, cittaṃ, tañca <pb ed="M" n="1.0172"/> kho āgantukehi upakkilesehi upakkiliṭṭha’’nti (a. ni. 1.51)| taṃ visodhīyamānaṃ sakkā pabhassarataraṃ kātuṃ, na tattha vāyāmo nipphaloti evaṃ vāyāmamahapphaladassanatthaṃ saṃkiliṭṭhavatthena opammaṃ akāsīti veditabbo|</p>

<p rend="bodytext"><hi rend="bold">duggati pāṭikaṅkhā</hi>ti īdise citte duggati pāṭikaṅkhitabbā, duggatiṃ eva esa pāpuṇissati<pb ed="V" n="1.0177"/>, nāññanti evaṃ duggati icchitabbā, avassaṃ bhāvīti vuttaṃ hoti| sā cāyaṃ duggati nāma paṭipattiduggati, gatiduggatīti duvidhā hoti| paṭipattiduggatipi agāriyapaṭipattiduggati, anagāriyapaṭipattiduggatīti duvidhā hoti|</p>

<p rend="bodytext">agāriyo hi saṃkiliṭṭhacitto pāṇampi <pb ed="P" n="1.0168"/> hanati, adinnampi ādiyati, sakalepi dasa akusalakammapathe pūreti, ayamassa <hi rend="bold">agāriyapaṭipattiduggati</hi>| so tattha ṭhito kāyassa bhedā nirayampi gacchati, tiracchānayonimpi, pettivisayampi gacchati, ayamassa <hi rend="bold">gatiduggati</hi>|</p>

<p rend="bodytext">anagāriyopi imasmiṃ sāsane pabbajito saṃkiliṭṭhacitto dūteyyapahiṇagamanaṃ gacchati, vejjakammaṃ karoti, saṅghabhedāya cetiyabhedāya parakkamati, veḷudānādīhi jīvikaṃ kappeti, sakalampi anācāraṃ agocarañca paripūreti, ayamassa <hi rend="bold">anagāriyapaṭipattiduggati|</hi>so tattha ṭhito kāyassa bhedā nirayampi gacchati, tiracchānayonimpi, pettivisayampi gacchati samaṇayakkho nāma hoti samaṇapeto, ādittehi saṅghāṭiādīhi sampajjalitakāyo aṭṭassaraṃ karonto vicarati, ayamassa <hi rend="bold">gatiduggati</hi>|</p>

<p rend="bodytext"><hi rend="bold">seyyathāpī</hi>ti sukkapakkhaṃ dassetumāraddho, tassattho kaṇhapakkhe vuttapaccanīkeneva veditabbo| etthāpi ca sugati nāma paṭipattisugati gatisugatīti duvidhā hoti| paṭipattisugatipi agāriyapaṭipattisugati anagāriyapaṭipattisugatīti duvidhā hoti| agāriyo hi parisuddhacitto pāṇātipātāpi viramati, adinnādānāpi, sakalepi dasa kusalakammapathe paripūreti, ayamassa <hi rend="bold">agāriyapaṭipattisugati</hi>| so tattha ṭhito kāyassa bhedā manussamahantatampi devamahantatampi upapajjati, ayamassa <hi rend="bold">gatisugati</hi>|</p>

<p rend="bodytext">anagāriyopi <pb ed="M" n="1.0173"/> imasmiṃ sāsane pabbajitvā parisuddhacitto catupārisuddhisīlaṃ sodheti, terasa dhutaṅgāni samādiyati, aṭṭhatiṃsārammaṇesu attano anukūlakammaṭṭhānaṃ gahetvā pantasenāsane paṭisevamāno kasiṇaparikammaṃ katvā jhānasamāpattiyo nibbatteti, sotāpattimaggaṃ bhāveti…pe.… anāgāmimaggaṃ bhāveti, ayamassa <hi rend="bold">anagāriyapaṭipattisugati</hi>| so tattha ṭhito kāyassa bhedā manussaloke vā tīsu mahākulesu, chasu vā kāmāvacaradevesu, dasasu vā brahmabhavanesu<pb ed="V" n="1.0178"/>, pañcasu vā suddhāvāsesu, catūsu vā āruppesu upapajjati, ayamassa <hi rend="bold">gatisugatī</hi>ti|</p>

<p rend="bodytext" n="71"><hi rend="paranum">71</hi><hi rend="dot">.</hi> evaṃ saṃkiliṭṭhe citte duggati pāṭikaṅkhā, asaṃkiliṭṭhe ca sugatīti vatvā idāni yehi upakkilesehi cittaṃ saṃkiliṭṭhaṃ hoti, te dassento <hi rend="bold">katame ca, bhikkhave, cittassa upakkilesā</hi><pb ed="P" n="1.0169"/>? <hi rend="bold">abhijjhā visamalobho</hi>tiādimāha|</p>

<p rend="bodytext">tattha sakabhaṇḍe chandarāgo <hi rend="bold">abhijjhā,</hi> parabhaṇḍe <hi rend="bold">visamalobho</hi>| atha vā sakabhaṇḍe vā parabhaṇḍe vā hotu, yuttapattaṭṭhāne chandarāgo abhijjhā, ayuttāpattaṭṭhāne visamalobho| thero panāha ‘‘kissa vinibbhogaṃ karotha, yutte vā ayutte vā hotu, ‘rāgo visamaṃ doso visamaṃ moho visama’nti (vibha. 924) vacanato na koci lobho avisamo nāma, tasmā lobhoyeva abhijjhāyanaṭṭhena abhijjhā, visamaṭṭhena visamaṃ, ekatthametaṃ byañjanameva nāna’’nti| so panesa abhijjhāvisamalobho uppajjitvā cittaṃ dūseti, obhāsituṃ na deti| tasmā ‘‘cittassa upakkileso’’ti vuccati|</p>

<p rend="bodytext">yathā cesa, evaṃ navavidhāghātavatthusambhavo <hi rend="bold">byāpādo</hi>| dasavidhāghātavatthusambhavo <hi rend="bold">kodho</hi>| punappunaṃ cittapariyonandhano <hi rend="bold">upanāho</hi>| agāriyassa vā anagāriyassa vā sukatakaraṇavināsano <hi rend="bold">makkho</hi>| agāriyopi hi kenaci anukampakena daliddo samāno ucce ṭhāne ṭhapito, aparena samayena ‘‘kiṃ tayā mayhaṃ kata’’nti tassa sukatakaraṇaṃ vināseti| anagāriyopi sāmaṇerakālato pabhuti <pb ed="M" n="1.0174"/> ācariyena vā upajjhāyena vā catūhi paccayehi uddesaparipucchāhi ca anuggahetvā dhammakathānayapakaraṇakosallādīni sikkhāpito, aparena samayena rājarājamahāmattādīhi sakkato garukato ācariyupajjhāyesu acittīkato caramāno ‘‘ayaṃ amhehi daharakāle evaṃ anuggahito saṃvaḍḍhito ca, atha panidāni nissineho jāto’’ti vuccamāno ‘‘kiṃ mayhaṃ tumhehi kata’’nti tesaṃ sukatakaraṇaṃ vināseti, tassa so sukatakaraṇavināsano makkho uppajjitvā cittaṃ dūseti, obhāsituṃ na deti| tasmā ‘‘cittassa upakkileso’’ti vuccati|</p>

<p rend="bodytext">yathā <pb ed="V" n="1.0179"/> cāyaṃ, evaṃ bahussutepi puggale ajjhottharitvā ‘‘īdisassa ceva bahussutassa aniyatā gati, tava vā mama vā ko viseso’’tiādinā nayena uppajjamāno yugaggāhagāhī <hi rend="bold">paḷāso</hi>| paresaṃ sakkārādīni khīyanā <hi rend="bold">issā</hi>| attano sampattiyā parehi sādhāraṇabhāvaṃ asahamānaṃ <hi rend="bold">macchariyaṃ</hi>| vañcanikacariyabhūtā <hi rend="bold">māyā</hi>| kerāṭikabhāvena uppajjamānaṃ <hi rend="bold">sāṭheyyaṃ</hi>| kerāṭiko hi āyatanamaccho viya hoti| <hi rend="bold">āyatanamaccho</hi> nāma kira macchānaṃ naṅguṭṭhaṃ dasseti sappānaṃ sīsaṃ<pb ed="P" n="1.0170"/>, ‘‘tumhehi sadiso aha’’nti jānāpetuṃ| evameva kerāṭiko puggalo yaṃ yaṃ suttantikaṃ vā ābhidhammikaṃ vā upasaṅkamati, taṃ taṃ evaṃ vadati ‘‘ahaṃ tumhākaṃ baddhacaro, tumhe mayhaṃ anukampakā, nāhaṃ tumhe muñcāmī’’ti ‘‘evamete ‘sagāravo ayaṃ amhesu sappatisso’ti maññissantī’’ti| tassetaṃ kerāṭikabhāvena uppajjamānaṃ sāṭheyyaṃ uppajjitvā cittaṃ dūseti, obhāsituṃ na deti| tasmā ‘‘cittassa upakkileso’’ti vuccati|</p>

<p rend="bodytext">yathā cetaṃ, evaṃ vātabharitabhastasadisathaddhabhāvapaggahitasiranivātavuttikārakaraṇo <hi rend="bold">thambho</hi>| taduttarikaraṇo <hi rend="bold">sārambho</hi>| so duvidhena labbhati akusalavasena ceva kusalavasena ca| tattha agāriyassa parena kataṃ alaṅkārādiṃ disvā taddiguṇakaraṇena uppajjamāno, anagāriyassa ca yattakaṃ yattakaṃ paro pariyāpuṇāti vā katheti vā, mānavasena taddiguṇataddiguṇakaraṇena uppajjamāno akusalo| agāriyassa pana paraṃ ekaṃ salākabhattaṃ dentaṃ disvā attanā dve vā tīṇi vā dātukāmatāya uppajjamāno, anagāriyassa ca parena ekanikāye <pb ed="M" n="1.0175"/> gahite mānaṃ anissāya kevalaṃ taṃ disvā attanā ālasiyaṃ abhibhuyya dve nikāye gahetukāmatāya uppajjamāno kusalo| idha pana akusalo adhippeto| ayañhi uppajjitvā cittaṃ dūseti, obhāsituṃ na deti| tasmā ‘‘cittassa upakkileso’’ti vuccati|</p>

<p rend="bodytext">yathā cāyaṃ, evaṃ jātiādīni nissāya cittassa uṇṇativasena pavattamāno <hi rend="bold">māno,</hi> accuṇṇativasena <hi rend="bold">atimāno,</hi> madaggahaṇākāro <hi rend="bold">mado,</hi> kāmaguṇesu cittavossaggavasena uppajjamāno <hi rend="bold">pamādo</hi> uppajjitvā cittaṃ dūseti, obhāsituṃ na deti| tasmā ‘‘cittassa upakkileso’’ti vuccati|</p>

<p rend="bodytext">kasmā <pb ed="V" n="1.0180"/> pana bhagavā upakkilesaṃ dassento lobhamādiṃ katvā dassetīti? tassa paṭhamuppattito| sabbasattānañhi yattha katthaci upapannānaṃ antamaso suddhāvāsabhūmiyampi sabbapaṭhamaṃ bhavanikantivasena lobho uppajjati, tato attano attano anurūpapaccayaṃ paṭicca yathāsambhavaṃ itare, na ca ete soḷaseva cittassa upakkilesā, etena pana nayena sabbepi kilesā gahitāyeva hontīti veditabbā|</p>

<p rend="bodytext" n="72"><hi rend="paranum">72</hi><hi rend="dot">.</hi> ettāvatā <pb ed="P" n="1.0171"/> saṃkilesaṃ dassetvā idāni vodānaṃ dassento <hi rend="bold">sa kho so, bhikkhave</hi>tiādimāha| tattha <hi rend="bold">iti viditvā</hi>ti evaṃ jānitvā| <hi rend="bold">pajahatī</hi>ti samucchedappahānavasena ariyamaggena pajahati| tattha kilesapaṭipāṭiyā maggapaṭipāṭiyāti dvidhā pahānaṃ veditabbaṃ| kilesapaṭipāṭiyā tāva abhijjhāvisamalobho thambho sārambho māno atimāno madoti ime cha kilesā arahattamaggena pahīyanti| byāpādo kodho upanāho pamādoti ime cattāro kilesā anāgāmimaggena pahīyanti| makkho paḷāso issā macchariyaṃ māyā sāṭheyyanti ime cha sotāpattimaggena pahīyantīti| maggapaṭipāṭiyā pana, sotāpattimaggena makkho paḷāso issā macchariyaṃ māyā sāṭheyyanti ime cha pahīyanti| anāgāmimaggena byāpādo kodho upanāho pamādoti ime cattāro| arahattamaggena abhijjhāvisamalobho thambho sārambho māno atimāno madoti ime cha pahīyantīti|</p>

<p rend="bodytext">imasmiṃ <pb ed="M" n="1.0176"/> pana ṭhāne ime kilesā sotāpattimaggavajjhā vā hontu, sesamaggavajjhā vā, atha kho anāgāmimaggeneva pahānaṃ sandhāya ‘‘abhijjhāvisamalobhaṃ cittassa upakkilesaṃ pajahatī’’tiādimāhāti veditabbā| ayamettha paveṇimaggāgato sambhavo, so ca upari catutthamaggasseva niddiṭṭhattā yujjati, tatiyamaggena pahīnāvasesānañhi visamalobhādīnaṃ tena pahānaṃ hoti, sesānaṃ imināva| yepi hi sotāpattimaggena pahīyanti, tepi taṃsamuṭṭhāpakacittānaṃ appahīnattā anāgāmimaggeneva suppahīnā hontīti| keci pana paṭhamamaggena cettha pahānaṃ vaṇṇayanti, taṃ pubbāparena na sandhiyati| keci vikkhambhanappahānampi, taṃ tesaṃ icchāmattameva|</p>

<p rend="bodytext" n="73"><hi rend="paranum">73</hi><hi rend="dot">.</hi> <hi rend="bold">yato</hi> <pb ed="V" n="1.0181"/> <hi rend="bold">kho, bhikkhave</hi>ti ettha <hi rend="bold">yato</hi>ti yamhi kāle| <hi rend="bold">pahīno hotī</hi>ti anāgāmimaggakkhaṇe pahānaṃ sandhāyevāha|</p>

<p rend="bodytext" n="74"><hi rend="paranum">74</hi><hi rend="dot">.</hi> <hi rend="bold">so buddhe aveccappasādenā</hi>ti etaṃ ‘‘yato kho, bhikkhave, abhijjhāvisamalobho pahīno hoti, so buddhe aveccappasādena samannāgato hotī’’ti evaṃ ekamekena padena yojetabbaṃ| imassa hi bhikkhuno anāgāmimaggena lokuttarappasādo āgato, athassa aparena samayena buddhaguṇe dhammaguṇe saṅghaguṇe ca anussarato lokiyo uppajjati, tamassa sabbampi lokiyalokuttaramissakaṃ <pb ed="P" n="1.0172"/> pasādaṃ dassento bhagavā ‘‘buddhe aveccappasādenā’’tiādimāha|</p>

<p rend="bodytext">tattha <hi rend="bold">aveccappasādenā</hi>ti buddhadhammasaṅghaguṇānaṃ yāthāvato ñātattā acalena accutena pasādena| idāni yathā tassa bhikkhuno anussarato so aveccappasādo uppanno, taṃ vidhiṃ dassento ‘‘itipi so bhagavā’’tiādinā nayena tīṇi anussatiṭṭhānāni vitthāresi| tesaṃ atthavaṇṇanā sabbākārena <hi rend="bold">visuddhimagge</hi> anussatikathāyaṃ vuttā|</p>

<p rend="bodytext" n="75"><hi rend="paranum">75</hi><hi rend="dot">.</hi> evamassa lokiyalokuttaramissakaṃ pasādaṃ dassetvā idāni kilesappahānaṃ aveccappasādasamannāgatañca paccavekkhato uppajjamānaṃ somanassādiānisaṃsaṃ <pb ed="M" n="1.0177"/> dassento <hi rend="bold">yathodhi kho panassā</hi>tiādimāha| anāgāmissa hi paccante vuṭṭhitaṃ corupaddavaṃ vūpasametvā taṃ paccavekkhato mahānagare vasantassa rañño viya ime cime ca mama kilesā pahīnāti attano kilesappahānaṃ paccavekkhato balavasomanassaṃ uppajjati| taṃ dassento bhagavā ‘‘yathodhi kho panassā’’tiādimāha|</p>

<p rend="bodytext">tassattho – yvāyaṃ anāgāmī bhikkhu evaṃ ‘‘buddhe aveccappasādena samannāgato hoti…pe.… dhamme…pe.… saṅghe…pe.… anuttaraṃ puññakkhettaṃ lokassā’’ti, tassa yathodhi kho cattaṃ hoti paṭinissaṭṭhaṃ, sakasakodhivasena cattameva hoti, taṃ taṃ kilesajātaṃ vantaṃ muttaṃ pahīnaṃ paṭinissaṭṭhaṃ| <hi rend="bold">sakasakodhivasenā</hi>ti dve odhī kilesodhi ca maggodhi ca| tattha kilesodhivasenāpi ye kilesā yaṃ maggavajjhā, te aññamaggavajjhehi amissā hutvā sakeneva odhinā pahīnā| maggodhivasenāpi ye kilesā yena maggena pahātabbā, tena teyeva pahīnā <pb ed="V" n="1.0182"/> honti| evaṃ sakasakodhivasena taṃ taṃ kilesajātaṃ cattameva hoti paṭinissaṭṭhaṃ, taṃ paccavekkhitvā ca laddhasomanasso tatuttaripi so ‘‘buddhe aveccappasādena samannāgatomhī’’ti labhati atthavedanti sambandho|</p>

<p rend="bodytext">yatodhi <pb ed="P" n="1.0173"/> <hi rend="bold">khoti</hi>pi pāṭho| tassa vasena ayamattho, assa bhikkhuno yatodhi kho pana cattaṃ hoti paṭinissaṭṭhaṃ| tattha <hi rend="bold">yato</hi>ti kāraṇavacanaṃ, yasmāti vuttaṃ hoti| <hi rend="bold">odhī</hi>ti heṭṭhā tayo maggā vuccanti| kasmā? te hi odhiṃ katvā koṭṭhāsaṃ katvā uparimaggena pahātabbakilese ṭhapetvā pajahanti, tasmā <hi rend="bold">odhī</hi>ti vuccanti| arahattamaggo pana kiñci kilesaṃ anavasesetvā pajahati, tasmā <hi rend="bold">anodhī</hi>ti vuccati| imassa ca bhikkhuno heṭṭhāmaggattayena cattaṃ| tena vuttaṃ ‘‘yatodhi kho panassa cattaṃ hotī’’ti| tattha <hi rend="bold">kho panā</hi>ti nipātamattaṃ| ayaṃ pana piṇḍattho| yasmā assa odhi cattaṃ hoti paṭinissaṭṭhaṃ, tasmā taṃ paccavekkhitvā ca laddhasomanasso tatuttaripi so ‘‘buddhe aveccappasādena samannāgatomhī’’ti labhati atthavedanti yathāpāḷi netabbaṃ|</p>

<p rend="bodytext">tattha <hi rend="bold">catta</hi>nti idaṃ sakabhāvapariccajanavasena vuttaṃ| <hi rend="bold">vanta</hi>nti idaṃ pana anādiyanabhāvadassanavasena| <hi rend="bold">mutta</hi>nti idaṃ santatito vinimocanavasena| <hi rend="bold">pahīna</hi>nti idaṃ muttassapi kvaci anavaṭṭhānadassanavasena| <hi rend="bold">paṭinissaṭṭha</hi>nti idaṃ pubbe ādinnapubbassa <pb ed="M" n="1.0178"/> paṭinissaggadassanavasena paṭimukhaṃ vā nissaṭṭhabhāvadassanavasena bhāvanābalena abhibhuyya nissaṭṭhabhāvadassanavasenāti vuttaṃ hoti| <hi rend="bold">labhati atthavedaṃ labhati dhammaveda</hi>nti ettha buddhādīsu aveccappasādoyeva araṇīyato <hi rend="bold">attho,</hi> upagantabbatoti vuttaṃ hoti| dhāraṇato <hi rend="bold">dhammo,</hi> vinipatituṃ appadānatoti vuttaṃ hoti| <hi rend="bold">vedo</hi>ti ganthopi ñāṇampi somanassampi| ‘‘tiṇṇaṃ vedānaṃ pāragū’’tiādīsu (dī. ni. 1.256) hi gantho ‘‘vedo’’ti vuccati| ‘‘yaṃ brāhmaṇaṃ vedagumābhijaññā, akiñcanaṃ kāmabhāve asatta’’ntiādīsu (su. ni. 1065) ñāṇaṃ| ‘‘ye vedajātā vicaranti loke’’tiādīsu somanassaṃ| idha pana somanassañca somanassasampayuttañāṇañca adhippetaṃ, tasmā ‘‘labhati atthavedaṃ labhati dhammavedanti aveccappasādārammaṇasomanassañca somanassamayañāṇañca labhatī’’ti evamettha attho veditabbo|</p>

<p rend="bodytext">atha <pb ed="V" n="1.0183"/> vā <hi rend="bold">atthaveda</hi>nti aveccappasādaṃ paccavekkhato uppannaṃ vuttappakārameva vedaṃ| <hi rend="bold">dhammaveda</hi>nti <pb ed="P" n="1.0174"/> aveccappasādassa hetuṃ odhiso kilesappahānaṃ paccavekkhato uppannaṃ vuttappakārameva vedanti evampi ettha attho veditabbo| vuttañhetaṃ ‘‘hetumhi ñāṇaṃ dhammapaṭisambhidā, hetuphale ñāṇaṃ atthapaṭisambhidā’’ti (vibha. 718-719)| <hi rend="bold">dhammūpasaṃhitaṃ pāmojja</hi>nti tameva atthañca dhammañca atthadhammānisaṃsabhūtaṃ vedañca paccavekkhato uppannaṃ pāmojjaṃ| tañhi anavajjalakkhaṇena paccavekkhaṇākārappavattena dhammena <hi rend="bold">upasañhita</hi>nti vuccati| <hi rend="bold">pamuditassa pīti jāyatī</hi>ti iminā pāmojjena pamuditassa nirāmisā pīti jāyati| <hi rend="bold">pītimanassā</hi>ti tāya pītiyā pīṇitamanassa| <hi rend="bold">kāyo passambhatī</hi>ti kāyopi passaddho hoti vūpasantadaratho| <hi rend="bold">passaddhakāyo sukha</hi>nti evaṃ vūpasantakāyadaratho cetasikaṃ sukhaṃ paṭisaṃvedeti| <hi rend="bold">cittaṃ samādhiyatī</hi>ti cittaṃ sammā ādhiyati appitaṃ viya acalaṃ tiṭṭhati|</p>

<p rend="bodytext" n="76"><hi rend="paranum">76</hi><hi rend="dot">.</hi> evamassa kilesappahānaṃ aveccappasādasamannāgataṃ paccavekkhato uppajjamānaṃ somanassādiānisaṃsaṃ dassetvā idāni ‘‘yathodhi kho pana me’’ti vārena tassa paccavekkhaṇāya pavattākāraṃ pakāsetvā tasseva <pb ed="M" n="1.0179"/> anāgāmimaggānubhāvasūcakaṃ phalaṃ dassento <hi rend="bold">sa kho so, bhikkhave</hi>tiādimāha|</p>

<p rend="bodytext">tattha <hi rend="bold">evaṃsīlo</hi>ti tassa anāgāmimaggasampayuttaṃ sīlakkhandhaṃ dasseti| <hi rend="bold">evaṃdhammo evaṃpañño</hi>ti taṃsampayuttameva samādhikkhandhaṃ paññākkhandhañca dasseti| <hi rend="bold">sālīna</hi>nti lohitasāligandhasāliādīnaṃ anekarūpānaṃ| <hi rend="bold">piṇḍapāta</hi>nti odanaṃ| <hi rend="bold">vicitakāḷaka</hi>nti apanītakāḷakaṃ| <hi rend="bold">nevassa taṃ hoti antarāyāyā</hi>ti tassa evaṃvidhassa bhikkhuno taṃ vuttappakārapiṇḍapātabhojanaṃ maggassa vā phalassa vā neva antarāyāya hoti, paṭiladdhaguṇassa hi taṃ kimantarāyaṃ karissati? yopissa appaṭiladdho catutthamaggo ca phalaṃ ca tappaṭilābhāya vipassanaṃ ārabhatopi nevassa taṃ hoti antarāyāya, antarāyaṃ kātuṃ asamatthameva hoti| kasmā? vuttappakārasīladhammapaññāsaṅgahena maggena visuddhacittattā|</p>

<p rend="bodytext">yasmā <pb ed="P" n="1.0175"/> cettha etadeva kāraṇaṃ, tasmā tadanurūpaṃ upamaṃ dassento <hi rend="bold">seyyathāpī</hi>tiādimāha|</p>

<p rend="bodytext">tattha <pb ed="V" n="1.0184"/> <hi rend="bold">accha</hi>nti vippasannaṃ| <hi rend="bold">parisuddhaṃ</hi> malavigamena| <hi rend="bold">pariyodātaṃ</hi> pabhassaratāya| <hi rend="bold">ukkāmukha</hi>nti suvaṇṇakārānaṃ mūsāmukhaṃ| suvaṇṇakārānaṃ mūsā hi idha <hi rend="bold">ukkā,</hi> aññattha pana dīpikādayopi vuccanti| ‘‘ukkāsu dhārīyamānāsū’’ti (dī. ni. 1.159) hi āgataṭṭhāne dīpikā ‘‘ukkā’’ti vuccati| ‘‘ukkaṃ bandheyya, ukkaṃ bandhitvā ukkāmukhaṃ ālimpeyyā’’ti (ma. ni. 3.360) āgataṭṭhāne aṅgārakapallaṃ| ‘‘kammārānaṃ yathā ukkā, anto jhāyati no bahī’’ti (jā. 2.22.649) āgataṭṭhāne kammāruddhanaṃ| ‘‘evaṃvipāko ukkāpāto bhavissatī’’ti (dī. ni. 1.24) āgataṭṭhāne vātavego ‘‘ukkā’’ti vuccati| imasmiṃ pana ṭhāne aññesu ca evarūpesu ‘‘saṇḍāsena jātarūpaṃ gahetvā ukkāmukhe pakkhipatī’’ti āgataṭṭhānesu suvaṇṇakārānaṃ mūsā ‘‘ukkā’’ti veditabbā|</p>

<p rend="bodytext">tatrāyaṃ upamāsaṃsandanā – saṃkiliṭṭhavatthaṃ viya hi saṃkiliṭṭhajātarūpaṃ viya ca imassa bhikkhuno puthujjanakāle kāmarāgādimalānugataṃ cittaṃ daṭṭhabbaṃ| acchodakaṃ viya ukkāmukhaṃ viya ca anāgāmimaggo| taṃ udakaṃ ukkāmukhañca <pb ed="M" n="1.0180"/> āgamma vatthasuvaṇṇānaṃ parisuddhatā viya tassa bhikkhuno vuttappakārasīladhammapaññāsaṅgahaṃ anāgāmimaggaṃ āgamma visuddhacittatāti|</p>

<p rend="bodytext" n="77"><hi rend="paranum">77</hi><hi rend="dot">.</hi> <hi rend="bold">so mettāsahagatena cetasā</hi>ti yathānusandhivasena desanā āgatā| tayo hi anusandhī pucchānusandhi ajjhāsayānusandhi yathānusandhīti| tattha ‘‘evaṃ vutte aññataro bhikkhu bhagavantaṃ etadavoca ‘siyā nu kho, bhante, bahiddhā asati paritassanā’ti? ‘siyā bhikkhū’ti bhagavā avocā’’ti (ma. ni. 1.242)| evaṃ pucchantānaṃ vissajjitasuttavasena <hi rend="bold">pucchānusandhi</hi> veditabbo| ‘‘siyā kho pana te brāhmaṇa evamassa, ajjāpi nūna samaṇo gotamo avītarāgo’’ti (ma. ni. 1.55) evaṃ paresaṃ ajjhāsayaṃ viditvā vuttassa suttassa vasena <hi rend="bold">ajjhāsayānusandhi</hi> veditabbo| yena pana dhammena ādimhi desanā uṭṭhitā, tassa dhammassa anurūpadhammavasena vā paṭipakkhavasena vā yesu suttesu upari desanā āgacchati, tesaṃ vasena <hi rend="bold">yathānusandhi</hi> veditabbo<pb ed="P" n="1.0176"/>| seyyathidaṃ, ākaṅkheyyasutte heṭṭhā sīlena desanā uṭṭhitā, upari cha abhiññā āgatā| kakacūpame heṭṭhā akkhantiyā uṭṭhitā, upari kakacūpamovādo āgato| alagadde heṭṭhā diṭṭhiparidīpanena uṭṭhitā, upari tiparivaṭṭasuññatāpakāsanā āgatā, cūḷassapure heṭṭhā kilesaparidīpanena uṭṭhitā, upari brahmavihārā <pb ed="V" n="1.0185"/> āgatā| kosambiyasutte heṭṭhā bhaṇḍanena uṭṭhitā, upari sāraṇīyadhammā āgatā| imasmimpi vatthasutte heṭṭhā kilesaparidīpanena uṭṭhitā, upari brahmavihārā āgatā| tena vuttaṃ ‘‘yathānusandhivasena desanā āgatā’’ti| brahmavihāresu pana anupadavaṇṇanā ca bhāvanānayo ca sabbo sabbākārena visuddhimagge vutto|</p>

<p rend="bodytext" n="78"><hi rend="paranum">78</hi><hi rend="dot">.</hi> evaṃ bhagavā abhijjhādīnaṃ upakkilesānaṃ paṭipakkhabhūtaṃ sabbaso ca kāmarāgabyāpādappahānena vihatapaccatthikattā laddhapadaṭṭhānaṃ tassa anāgāmino brahmavihārabhāvanaṃ dassetvā idānissa arahattāya vipassanaṃ dassetvā arahattappattiṃ dassetuṃ <hi rend="bold">so atthi ida</hi>ntiādimāha|</p>

<p rend="bodytext">tassattho – so anāgāmī evaṃ bhāvitabrahmavihāro etesaṃ brahmavihārānaṃ yato kutoci vuṭṭhāya te eva brahmavihāradhamme nāmavasena <pb ed="M" n="1.0181"/> tesaṃ nissayaṃ hadayavatthuṃ vatthunissayāni bhūtānīti iminā nayena bhūtupādāyadhamme rūpavasena ca vavatthapetvā <hi rend="bold">atthi ida</hi>nti pajānāti, ettāvatānena dukkhasaccavavatthānaṃ kataṃ hoti| tato tassa dukkhassa samudayaṃ paṭivijjhanto <hi rend="bold">atthi hīna</hi>nti pajānāti, ettāvatānena samudayasaccavavatthānaṃ kataṃ hoti| tato tassa pahānupāyaṃ vicinanto <hi rend="bold">atthi paṇīta</hi>nti pajānāti, ettāvatānena maggasaccavavatthānaṃ kataṃ hoti| tato tena maggena adhigantabbaṭṭhānaṃ vicinanto <hi rend="bold">atthi uttari imassa saññāgatassa nissaraṇa</hi>nti pajānāti, imassa mayā adhigatassa brahmavihārasaññāgatassa uttari nissaraṇaṃ nibbānaṃ atthīti evaṃ pajānātīti adhippāyo, ettāvatānena nirodhasaccavavatthānaṃ kataṃ hoti| <hi rend="bold">tassa evaṃ jānato evaṃ passato</hi>ti tassa vipassanāpaññāya evaṃ catūhi <pb ed="P" n="1.0177"/> ākārehi cattāri saccāni jānato, maggapaññāya evaṃ passato, bhayabherave vuttanayeneva kāmāsavāpi cittaṃ vimuccati…pe.… itthattāyāti pajānātīti|</p>

<p rend="bodytext">evaṃ yāva arahattā desanaṃ pāpetvā idāni yasmā tassaṃ parisati nhānasuddhiko brāhmaṇo nisinno, so evaṃ nhānasuddhiyā vaṇṇaṃ vuccamānaṃ sutvā pabbajitvā arahattaṃ pāpuṇissatīti bhagavatā vidito, tasmā tassa codanatthāya ‘‘ayaṃ vuccati, bhikkhave, bhikkhu <pb ed="V" n="1.0186"/> sināto antarena sinānenā’’ti imaṃ pāṭiyekkaṃ anusandhimāha| tattha <hi rend="bold">antarena sinānenā</hi>ti abbhantarena kilesavuṭṭhānasinānena|</p>

<p rend="bodytext" n="79"><hi rend="paranum">79</hi><hi rend="dot">.</hi> <hi rend="bold">sundarikabhāradvājo</hi>ti <hi rend="bold">bhāradvājo</hi> nāma so brāhmaṇo attano gottavasena, sundarikāya pana nadiyā sinātassa pāpappahānaṃ hotīti ayamassa diṭṭhi, tasmā ‘‘sundarikabhāradvājo’’ti vuccati| so taṃ bhagavato vacanaṃ sutvā cintesi ‘‘mayaṃ sinānasuddhiṃ vaṇṇema, samaṇopi gotamo tatheva vaṇṇeti, samānacchando dāni esa amhehī’’ti| atha bhagavantaṃ bāhukaṃ nadiṃ gantvā taṃ tattha pāpaṃ pavāhetvā āgataṃ viya maññamāno āha ‘‘gacchati pana bhavaṃ gotamo bāhukaṃ nadiṃ sināyitu’’nti? bhagavā tassa gacchāmīti vā na gacchāmīti vā avatvāyeva brāhmaṇassa diṭṭhisamugghātaṃ kattukāmo ‘‘kiṃ brāhmaṇa bāhukāya nadiyā<pb ed="M" n="1.0182"/>, kiṃ bāhukā nadī karissatī’’ti āha| tassattho kiṃ payojanaṃ bāhukāya, kiṃ sā karissati? asamatthā sā kassaci atthāya, kiṃ tattha gamissāmīti?</p>

<p rend="bodytext">atha brāhmaṇo taṃ pasaṃsanto <hi rend="bold">lokkhasammatā</hi>tiādimāha| tattha <hi rend="bold">lokkhasammatā</hi>ti lūkhabhāvasammatā, <hi rend="bold">lūkhabhāva</hi>nti cokkhabhāvaṃ, visuddhibhāvaṃ detīti evaṃ sammatāti vuttaṃ hoti| <hi rend="bold">lokyasammatā</hi>tipi pāṭho| tassattho, seṭṭhaṃ lokaṃ gamayatīti evaṃ sammatāti| <hi rend="bold">puññasammatā</hi>ti puññanti sammatā| <hi rend="bold">pavāhetī</hi>ti gamayati visodheti| <hi rend="bold">gāthāhi ajjhabhāsī</hi>ti gāthāhi abhāsi| gāthā ca vuccamānā tadatthadīpanatthameva vā gāthārucikānaṃ vuccati, visesatthadīpanatthaṃ vā| idha panetā ubhayatthadīpanatthaṃ vuttāti <pb ed="P" n="1.0178"/> veditabbā|</p>

<p rend="bodytext"><hi rend="bold">bāhuka</hi>nti idameva hi ettha vacanaṃ tadatthadīpakaṃ, sesāni visesatthadīpakāni| yatheva hi bāhukaṃ, evaṃ adhikakkādīnipi loko gacchati nhānena pāpaṃ pavāhetuṃ| tattha ye tesaṃ ṭhānānaṃ āsannā honti, te divasassa tikkhattuṃ nhāyanti| ye dūrā, te yathākkamaṃ dvikkhattuṃ sakiṃ ekadivasantaraṃ, evaṃ yāva saṃvaccharantaraṃ nhāyanti| ye pana sabbathāpi gantuṃ na sakkonti, te ghaṭehipi tato udakaṃ āharāpetvā nhāyanti| sabbañcetaṃ niratthakaṃ, tasmā imaṃ visesatthaṃ dīpetuṃ <hi rend="bold">adhikakkādīnipī</hi>ti āha|</p>

<p rend="bodytext">tattha <pb ed="V" n="1.0187"/> <hi rend="bold">adhikakka</hi>nti nhānasambhāravasena laddhavohāraṃ ekaṃ titthaṃ vuccati| <hi rend="bold">gayā</hi>tipi maṇḍalavāpisaṇṭhānaṃ titthameva vuccati| <hi rend="bold">payāgā</hi>ti etampi gaṅgāya ekaṃ titthameva mahāpanādassa rañño gaṅgāyaṃ nimuggapāsādassa sopānasammukhaṭṭhānaṃ, bāhukā sundarikā sarassatī bāhumatīti imā pana catasso nadiyo| <hi rend="bold">bālo</hi>ti duppañño| <hi rend="bold">pakkhando</hi>ti pavisanto| <hi rend="bold">na sujjhatī</hi>ti kilesasuddhiṃ na pāpuṇāti, kevalaṃ rajojallameva pavāheti|</p>

<p rend="bodytext"><hi rend="bold">kiṃ sundarikā karissatī</hi>ti sundarikā kilesavisodhane kiṃ karissati? na kiñci kātuṃ samatthāti adhippāyo| esa nayo <hi rend="bold">payāgabāhukā</hi>su| imehi ca tīhi padehi vuttehi itarānipi cattāri lakkhaṇāhāranayena vuttāneva honti, tasmā yatheva sundarikā payāgā <pb ed="M" n="1.0183"/> bāhukā na kiñci karonti, tathā adhikakkādayopīti veditabbā|</p>

<p rend="bodytext"><hi rend="bold">veri</hi>nti pāṇātipātādipañcaverasamannāgataṃ| <hi rend="bold">katakibbisa</hi>nti kataluddakammaṃ| <hi rend="bold">na hi naṃ sodhaye</hi>ti sundarikā vā payāgā vā bāhukā vā na sodhaye, na sodhetīti vuttaṃ hoti| <hi rend="bold">pāpakammina</hi>nti pāpakehi verakibbisakammehi yuttaṃ, lāmakakamme yuttaṃ vā verakibbisabhāvaṃ appattehi khuddakehipi pāpehi yuttanti vuttaṃ hoti|</p>

<p rend="bodytext"><hi rend="bold">suddhassā</hi>ti <pb ed="P" n="1.0179"/> nikkilesassa| <hi rend="bold">sadā phaggū</hi>ti niccampi phaggunīnakkhattameva| phaggunamāse kira ‘‘uttaraphaggunadivase yo nhāyati, so saṃvaccharaṃ katapāpaṃ sodhetī’’ti evaṃ diṭṭhiko so brāhmaṇo, tenassa bhagavā taṃ diṭṭhiṃ paṭihananto āha ‘‘suddhassa ve sadā phaggū’’ti| nikkilesassa niccaṃ phaggunīnakkhattaṃ, itaro kiṃ sujjhatīti? <hi rend="bold">uposatho sadā</hi>ti suddhassa ca cātuddasapannarasādīsu uposathaṅgāni asamādiyatopi niccameva uposatho| <hi rend="bold">suddhassa sucikammassā</hi>ti nikkilesatāya suddhassa sucīhi ca kāyakammādīhi samannāgatassa| <hi rend="bold">sadā sampajjate vata</hi>nti īdisassa ca kusalūpasañhitaṃ vatasamādānampi niccaṃ sampannameva hotīti| <hi rend="bold">idheva sināhī</hi>ti imasmiṃyeva mama sāsane sināhi| kiṃ vuttaṃ hoti? ‘‘sace ajjhattikakilesamalappavāhanaṃ icchasi, idheva mama sāsane aṭṭhaṅgikamaggasalilena sināhi, aññatra hi idaṃ natthī’’ti|</p>

<p rend="bodytext">idānissa <pb ed="V" n="1.0188"/> sappāyadesanāvasena tīsupi dvāresu suddhiṃ dassento <hi rend="bold">sabbabhūtesu karohi khemata</hi>ntiādimāha| tattha <hi rend="bold">khemata</hi>nti abhayaṃ hitabhāvaṃ, mettanti vuttaṃ hoti| etenassa manodvārasuddhi dassitā hoti|</p>

<p rend="bodytext"><hi rend="bold">sace musā na bhaṇasī</hi>ti etenassa vacīdvārasuddhi| <hi rend="bold">sace pāṇaṃ na hiṃsasi sace adinnaṃ nādiyasī</hi>ti etehi kāyadvārasuddhi| <hi rend="bold">saddahāno amaccharī</hi>ti etehi pana naṃ evaṃ parisuddhadvāraṃ saddhāsampadāya cāgasampadāya ca niyojesi| <hi rend="bold">kiṃ kāhasi gayaṃ gantvā, udapānopi te gayā</hi>ti ayaṃ pana upaḍḍhagāthā, sace sabbabhūtesu khemataṃ karissasi, musā na bhaṇissasi, pāṇaṃ na hanissasi, adinnaṃ nādiyissasi, saddhahāno amaccharī bhavissasi, kiṃ kāhasi gayaṃ gantvā udapānopi te gayā<pb ed="M" n="1.0184"/>, gayāyapi hi te nhāyantassa udapānepi imāya eva paṭipattiyā kilesasuddhi, sarīramalasuddhi pana ubhayattha samāti evaṃ yojetabbaṃ| yasmā ca loke gayā sammatatarā, tasmā tassa bhagavā ‘‘gacchati pana bhavaṃ gotamo bāhuka’’nti puṭṭhopi ‘‘kiṃ kāhasi bāhukaṃ gantvā’’ti avatvā ‘‘kiṃ kāhasi gayaṃ gantvā’’ti āhāti veditabbo|</p>

<p rend="bodytext" n="80"><hi rend="paranum">80</hi><hi rend="dot">.</hi> <hi rend="bold">evaṃ vutte</hi>ti evamādi bhayabherave vuttattā pākaṭameva| <hi rend="bold">eko vūpakaṭṭho</hi>tiādīsu pana <hi rend="bold">eko</hi> kāyavivekena<pb ed="P" n="1.0180"/>| <hi rend="bold">vūpakaṭṭho</hi> cittavivekena| <hi rend="bold">appamatto</hi> kammaṭṭhāne sati avijahanena| <hi rend="bold">ātāpī</hi> kāyikacetasikavīriyasaṅkhātena ātāpena| <hi rend="bold">pahitatto</hi> kāye ca jīvite ca anapekkhatāya| <hi rend="bold">viharanto</hi> aññataririyāpathavihārena| <hi rend="bold">nacirassevā</hi>ti pabbajjaṃ upādāya vuccati| <hi rend="bold">kulaputtā</hi>ti duvidhā kulaputtā jātikulaputtā ca ācārakulaputtā ca, ayaṃ pana ubhayathāpi kulaputto| <hi rend="bold">agārasmā</hi>ti gharā| agārassa hitaṃ <hi rend="bold">agāriyaṃ,</hi> kasigorakkhādikuṭumbaposanakammaṃ vuccati, natthi ettha agāriyanti <hi rend="bold">anagāriyaṃ,</hi> pabbajjāyetaṃ adhivacanaṃ| <hi rend="bold">pabbajantī</hi>ti upagacchanti upasaṅkamanti| <hi rend="bold">tadanuttara</hi>nti taṃ anuttaraṃ| <hi rend="bold">brahmacariyapariyosāna</hi>nti maggabrahmacariyassa pariyosānaṃ, arahattaphalanti vuttaṃ hoti| tassa hi atthāya kulaputtā pabbajanti| <hi rend="bold">diṭṭheva dhamme</hi>ti tasmiṃyeva attabhāve| <hi rend="bold">sayaṃ abhiññā sacchikatvā</hi>ti attanāyeva paññāya paccakkhaṃ katvā, aparappaccayaṃ katvāti attho| <hi rend="bold">upasampajja vihāsī</hi>ti pāpuṇitvā sampādetvā vihāsīti, evaṃ viharanto ca khīṇā jāti…pe.… abbhaññāsi| etenassa paccavekkhaṇabhūmiṃ dasseti|</p>

<p rend="bodytext">katamā <pb ed="V" n="1.0189"/> panassa jāti khīṇā? kathañca naṃ abbhaññāsīti? vuccate, kāmañcetaṃ bhayabheravepi vuttaṃ, tathāpi naṃ idha paṭhamapurisavasena yojanānayassa dassanatthaṃ puna saṅkhepato bhaṇāma| na tāvassa atītā jāti khīṇā, pubbeva khīṇattā| na anāgatā, tattha vāyāmābhāvato| na paccuppannā, vijjamānattā| maggassa pana abhāvitattā yā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṃ āpajjanena khīṇā, taṃ so maggabhāvanāya pahīnakilese paccavekkhitvā kilesābhāve vijjamānampi kammaṃ āyatiṃ appaṭisandhikaṃ hotīti jānanto jānāti|</p>

<p rend="bodytext"><hi rend="bold">vusita</hi>nti <pb ed="M" n="1.0185"/> vutthaṃ parivutthaṃ, kataṃ caritaṃ niṭṭhāpitanti attho| <hi rend="bold">brahmacariya</hi>nti maggabrahmacariyaṃ| <hi rend="bold">kataṃ karaṇīya</hi>nti catūsu saccesu catūhi maggehi pariññāpahānasacchikiriyabhāvanāvasena soḷasavidhampi kiccaṃ niṭṭhāpitanti attho| <hi rend="bold">nāparaṃ itthattāyā</hi>ti idāni punitthabhāvāya <pb ed="P" n="1.0181"/> evaṃsoḷasakiccabhāvāya, kilesakkhayāya vā maggabhāvanā natthīti| atha vā, <hi rend="bold">itthattāyā</hi>ti itthabhāvato imasmā evaṃpakārā idāni vattamānakkhandhasantānā aparaṃ khandhasantānaṃ natthi| ime pana pañcakkhandhā pariññātā tiṭṭhanti, chinnamūlako rukkho viyāti abbhaññāsi| <hi rend="bold">aññataro</hi>ti eko| <hi rend="bold">arahata</hi>nti arahantānaṃ, bhagavato sāvakānaṃ arahataṃ abbhantaro ahosīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">vatthasuttavaṇṇanā niṭṭhitā|</p>

</xml>