<xml src="s0201a-m39.xml">
<sutra id="m39"/>
<p rend="subhead">9. mahāassapurasuttavaṇṇanā</p>

<p rend="bodytext" n="415"><hi rend="paranum">415</hi><hi rend="dot">.</hi> <hi rend="bold">evaṃ</hi> <pb ed="V" n="2.0208"/><pb ed="P" n="2.0312"/><pb ed="M" n="2.0212"/> <hi rend="bold">me suta</hi>nti mahāassapurasuttaṃ| tattha <hi rend="bold">aṅgesū</hi>ti aṅgā nāma jānapadino rājakumārā, tesaṃ nivāso ekopi janapado ruḷhīsaddena ‘‘aṅgā’’ti vuccati, tasmiṃ aṅgesu janapade| <hi rend="bold">assapuraṃ nāma aṅgānaṃ nigamo</hi>ti <hi rend="bold">assapura</hi>nti nagaranāmena laddhavohāro aṅgānaṃ janapadassa eko nigamo, taṃ gocaragāmaṃ katvā viharatīti attho| <hi rend="bold">bhagavā etadavocā</hi>ti etaṃ ‘‘samaṇā samaṇāti vo, bhikkhave, jano sañjānātī’’tiādivacanamavoca|</p>

<p rend="bodytext">kasmā pana evaṃ avocāti| tasmiṃ kira nigame manussā saddhā pasannā buddhamāmakā dhammamāmakā saṅghamāmakā, tadahupabbajitasāmaṇerampi vassasatikattherasadisaṃ katvā pasaṃsanti; pubbaṇhasamayaṃ bhikkhusaṅghaṃ piṇḍāya pavisantaṃ disvā bījanaṅgalādīni gahetvā khettaṃ gacchantāpi, pharasuādīni gahetvā araññaṃ pavisantāpi tāni upakaraṇāni nikkhipitvā bhikkhusaṅghassa nisīdanaṭṭhānaṃ āsanasālaṃ vā maṇḍapaṃ vā rukkhamūlaṃ vā sammajjitvā āsanāni paññapetvā arajapānīyaṃ paccupaṭṭhāpetvā bhikkhusaṅghaṃ nisīdāpetvā yāgukhajjakādīni datvā katabhattakiccaṃ bhikkhusaṅghaṃ uyyojetvā tato tāni upakaraṇāni ādāya khettaṃ vā araññaṃ vā gantvā attano kammāni karonti, kammantaṭṭhānepi nesaṃ aññā kathā nāma natthi| cattāro maggaṭṭhā cattāro phalaṭṭhāti aṭṭha puggalā ariyasaṅgho nāma; te ‘‘evarūpena sīlena, evarūpena ācārena, evarūpāya paṭipattiyā samannāgatā lajjino pesalā uḷāraguṇā’’ti bhikkhusaṅghasseva vaṇṇaṃ kathenti| kammantaṭṭhānato āgantvā bhuttasāyamāsā gharadvāre nisinnāpi, sayanigharaṃ pavisitvā nisinnāpi bhikkhusaṅghasseva vaṇṇaṃ kathenti| bhagavā tesaṃ manussānaṃ nipaccakāraṃ disvā bhikkhusaṅghaṃ piṇḍapātāpacāyane niyojetvā etadavoca|</p>

<p rend="bodytext"><hi rend="bold">ye dhammā samaṇakaraṇā ca brāhmaṇakaraṇā cā</hi>ti ye dhammā samādāya paripūritā samitapāpasamaṇañca <pb ed="P" n="2.0313"/> bāhitapāpabrāhmaṇañca karontīti attho| ‘‘tīṇimāni, bhikkhave, samaṇassa samaṇiyāni samaṇakaraṇīyāni<pb ed="M" n="2.0213"/>| katamāni tīṇi? adhisīlasikkhāsamādānaṃ, adhicittasikkhāsamādānaṃ<pb ed="V" n="2.0209"/>, adhipaññāsikkhāsamādāna’’nti (a. ni. 3.82) ettha pana samaṇena kattabbadhammā vuttā| tepi ca samaṇakaraṇā hontiyeva| idha pana hirottappādivasena desanā vitthāritā| <hi rend="bold">evaṃ no ayaṃ amhāka</hi>nti ettha <hi rend="bold">no</hi>ti nipātamattaṃ| evaṃ ayaṃ amhākanti attho| <hi rend="bold">mahapphalā mahānisaṃsā</hi>ti ubhayampi atthato ekameva| <hi rend="bold">avañjhā</hi>ti amoghā| <hi rend="bold">saphalā</hi>ti ayaṃ tasseva attho| yassā hi phalaṃ natthi, sā vañjhā nāma hoti| <hi rend="bold">sudrayā</hi>ti savaḍḍhi, idaṃ saphalatāya vevacanaṃ| <hi rend="bold">evañhi vo, bhikkhave, sikkhitabba</hi>nti, bhikkhave, evaṃ tumhehi sikkhitabbaṃ| iti bhagavā iminā ettakena ṭhānena hirottappādīnaṃ dhammānaṃ vaṇṇaṃ kathesi| kasmā? vacanapathapacchindanatthaṃ| sace hi koci acirapabbajito bālabhikkhu evaṃ vadeyya – ‘‘bhagavā hirottappādidhamme samādāya vattathāti vadati, ko nu kho tesaṃ samādāya vattane ānisaṃso’’ti? tassa vacanapathapacchindanatthaṃ| ayañca ānisaṃso, ime hi dhammā samādāya paripūritā samitapāpasamaṇaṃ nāma bāhitapāpabrāhmaṇaṃ nāma karonti, catupaccayalābhaṃ uppādenti, paccayadāyakānaṃ mahapphalataṃ sampādenti, pabbajjaṃ avañjhaṃ saphalaṃ sudrayaṃ karontīti vaṇṇaṃ abhāsi| ayamettha saṅkhepo| vitthārato pana vaṇṇakathā satipaṭṭhāne (dī. ni. aṭṭha. 2.373; ma. ni. aṭṭha. 2.373) vuttanayeneva veditabbā|</p>

<p rend="bodytext" n="416"><hi rend="paranum">416</hi><hi rend="dot">.</hi> <hi rend="bold">hirottappenā</hi>ti ‘‘yaṃ hirīyati hirīyitabbena, ottappati ottappitabbenā’’ti (dha. sa. 1331) evaṃ vitthāritāya hiriyā ceva ottappena ca| apicettha ajjhattasamuṭṭhānā <hi rend="bold">hirī,</hi> bahiddhāsamuṭṭhānaṃ <hi rend="bold">ottappaṃ</hi>| attādhipateyyā hirī, lokādhipateyyaṃ ottappaṃ| lajjāsabhāvasaṇṭhitā hirī, bhayasabhāvasaṇṭhitaṃ ottappaṃ, vitthārakathā panettha sabbākārena visuddhimagge vuttā| apica ime dve dhammā lokaṃ pālanato <hi rend="bold">lokapāladhammā</hi> nāmāti kathitā| yathāha – ‘‘dveme, bhikkhave, sukkā dhammā lokaṃ pālenti| katame dve? hirī ca ottappañca<pb ed="P" n="2.0314"/>| ime kho, bhikkhave, dve sukkā dhammā lokaṃ pālenti| ime ca kho, bhikkhave, dve sukkā dhammā lokaṃ na pāleyyuṃ, nayidha paññāyetha, ‘mātā’ti vā, ‘mātucchā’ti vā, ‘mātulānī’ti vā, ‘ācariyabhariyā’ti vā, ‘garūnaṃ dārā’ti vā, sambhedaṃ <pb ed="M" n="2.0214"/> loko agamissa, yathā ajeḷakā kukkuṭasūkarā soṇasiṅgālā’’ti (a. ni. 2.9)| imeyeva jātake ‘‘devadhammā’’ti kathitā| yathāha –</p>

<p rend="gatha1">‘‘hiriottappasampannā<pb ed="V" n="2.0210"/>, sukkadhammasamāhitā|</p>

<p rend="gathalast">santo sappurisā loke, devadhammāti vuccare’’ti|| (jā. 1.1.6)|</p>

<p rend="bodytext">mahācundattherassa pana kilesasallekhanapaṭipadāti katvā dassitā| yathāha – ‘‘pare ahirikā bhavissanti, mayamettha hirimanā bhavissāmāti sallekho karaṇīyo| pare anottāpī bhavissanti, mayamettha ottāpī bhavissāmāti sallekho karaṇīyo’’ti (ma. ni. 1.83)| imeva mahākassapattherassa ovādūpasampadāti katvā dassitā| vuttañhetaṃ – ‘‘tasmā tiha te, kassapa, evaṃ sikkhitabbaṃ, tibbaṃ me hirottappaṃ paccupaṭṭhitaṃ bhavissati theresu navesu majjhimesūti| evañhi te, kassapa, sikkhitabba’’nti (saṃ. ni. 2.154)| idha panete <hi rend="bold">samaṇadhammā nāmā</hi>ti dassitā|</p>

<p rend="bodytext">yasmā pana ettāvatā sāmaññattho matthakaṃ patto nāma hoti, tasmā aparepi samaṇakaraṇadhamme dassetuṃ <hi rend="bold">siyā kho pana, bhikkhave, tumhāka</hi>ntiādimāha| tattha <hi rend="bold">sāmaññattho</hi>ti saṃyuttake tāva, ‘‘katamañca, bhikkhave, sāmaññaṃ? ayameva ariyo aṭṭhaṅgiko maggo| seyyathidaṃ, sammādiṭṭhi…pe.… sammāsamādhi, idaṃ vuccati, bhikkhave, sāmaññaṃ| katamo ca, bhikkhave, sāmaññattho? yo, bhikkhave, rāgakkhayo dosakkhayo mohakkhayo, ayaṃ vuccati, bhikkhave, sāmaññattho’’ti (saṃ. ni. 5.36) maggo ‘‘sāmañña’’nti, phalanibbānāni ‘‘sāmaññattho’’ti vuttāni| imasmiṃ pana ṭhāne maggampi phalampi ekato katvā sāmaññattho kathitoti veditabbo| <hi rend="bold">ārocayāmī</hi>ti kathemi| <hi rend="bold">paṭivedayāmī</hi>ti jānāpemi|</p>

<p rend="bodytext" n="417"><hi rend="paranum">417</hi><hi rend="dot">.</hi> <hi rend="bold">parisuddho no kāyasamācāro</hi>ti ettha kāyasamācāro parisuddho aparisuddhoti duvidho| yo hi bhikkhu pāṇaṃ <pb ed="P" n="2.0315"/> hanati adinnaṃ ādiyati, kāmesu micchā carati, tassa kāyasamācāro aparisuddho nāma, ayaṃ pana kammapathavaseneva vārito| yo pana pāṇinā vā leḍḍunā <pb ed="M" n="2.0215"/> vā daṇḍena vā satthena vā paraṃ potheti viheṭheti, tassa kāyasamācāro <pb ed="V" n="2.0211"/> aparisuddho nāma, ayampi sikkhāpadabaddheneva paṭikkhitto| imasmiṃ sutte ubhayampetaṃ akathetvā paramasallekho nāma kathito| yo hi bhikkhu pānīyaghaṭe vā pānīyaṃ pivantānaṃ, patte vā bhattaṃ bhuñjantānaṃ kākānaṃ nivāraṇavasena hatthaṃ vā daṇḍaṃ vā leḍḍuṃ vā uggirati, tassa kāyasamācāro aparisuddho| viparīto parisuddho nāma| <hi rend="bold">uttāno</hi>ti uggato pākaṭo| <hi rend="bold">vivaṭo</hi>ti anāvaṭo asañchanno| ubhayenāpi parisuddhataṃyeva dīpeti| <hi rend="bold">na ca chiddavā</hi>ti sadā ekasadiso antarantare chiddarahito| <hi rend="bold">saṃvuto</hi>ti kilesānaṃ dvāra pidahanena pidahito, na vajjapaṭicchādanatthāya|</p>

<p rend="bodytext" n="418"><hi rend="paranum">418</hi><hi rend="dot">.</hi> <hi rend="bold">vacīsamācāre</hi>pi yo bhikkhu musā vadati, pisuṇaṃ katheti, pharusaṃ bhāsati, samphaṃ palapati, tassa vacīsamācāro aparisuddho nāma| ayaṃ pana kammapathavasena vārito| yo pana gahapatikāti vā dāsāti vā pessāti vā ādīhi khuṃsento vadati, tassa vacīsamācāro aparisuddho nāma| ayaṃ pana sikkhāpadabaddheneva paṭikkhitto| imasmiṃ sutte ubhayampetaṃ akathetvā paramasallekho nāma kathito| yo hi bhikkhu daharena vā sāmaṇerena vā, ‘‘kacci, bhante, amhākaṃ upajjhāyaṃ passathā’’ti vutte, sambahulā, āvuso, bhikkhubhikkhuniyo ekasmiṃ padese vicadiṃsu, upajjhāyo te vikkāyikasākabhaṇḍikaṃ ukkhipitvā gato bhavissatī’’tiādinā nayena hasādhippāyopi evarūpaṃ kathaṃ katheti, tassa vacīsamācāro aparisuddho| viparīto parisuddho nāma|</p>

<p rend="bodytext" n="419"><hi rend="paranum">419</hi><hi rend="dot">.</hi> <hi rend="bold">manosamācāre</hi> yo bhikkhu abhijjhālu byāpannacitto micchādiṭṭhiko hoti, tassa manosamācāro aparisuddho nāma| ayaṃ pana kammapathavaseneva vārito| yo pana upanikkhittaṃ jātarūparajataṃ sādiyati, tassa manosamācāro aparisuddho nāma| ayampi sikkhāpadabaddheneva paṭikkhitto| imasmiṃ sutte ubhayampetaṃ akathetvā paramasallekho nāma kathito| yo pana bhikkhu kāmavitakkaṃ vā byāpādavitakkaṃ <pb ed="M" n="2.0216"/><pb ed="P" n="2.0316"/> vā vihiṃsāvitakkaṃ vā vitakketi, tassa manosamācāro aparisuddho| viparīto parisuddho nāma|</p>

<p rend="bodytext" n="420"><hi rend="paranum">420</hi><hi rend="dot">.</hi> ājīvasmiṃ yo bhikkhu ājīvahetu vejjakammaṃ pahiṇagamanaṃ gaṇḍaphālanaṃ karoti, arumakkhanaṃ deti, telaṃ pacatīti ekavīsatianesanāvasena jīvikaṃ kappeti| yo vā pana viññāpetvā bhuñjati, tassa ājīvo aparisuddho nāma| ayaṃ pana sikkhāpadabaddheneva paṭikkhitto| imasmiṃ sutte ubhayampetaṃ akathetvā paramasallekho nāma kathito| yo hi bhikkhu sappinavanītatelamadhuphāṇitādīni labhitvā, ‘‘sve vā punadivase vā bhavissatī’’ti <pb ed="V" n="2.0212"/> sannidhikārakaṃ paribhuñjati, yo vā pana nimbaṅkurādīni disvā sāmaṇere vadati – ‘‘aṃṅkure khādathā’’ti, sāmaṇerā thero khāditukāmoti kappiyaṃ katvā denti, dahare pana sāmaṇere vā pānīyaṃ pivatha, āvusoti vadati, te thero pānīyaṃ pivitukāmoti pānīyasaṅkhaṃ dhovitvā denti, tampi paribhuñjantassa ājīvo aparisuddho nāma hoti| viparīto parisuddho nāma|</p>

<p rend="bodytext" n="422"><hi rend="paranum">422</hi><hi rend="dot">.</hi> <hi rend="bold">mattaññū</hi>ti pariyesanapaṭiggahaṇaparibhogesu mattaññū, yuttaññū, pamāṇaññū|</p>

<p rend="bodytext" n="423"><hi rend="paranum">423</hi><hi rend="dot">.</hi> <hi rend="bold">jāgariyamanuyuttā</hi>ti rattindivaṃ cha koṭṭhāse katvā ekasmiṃ koṭṭhāse niddāya okāsaṃ datvā pañca koṭṭhāse jāgariyamhi yuttā payuttā| <hi rend="bold">sīhaseyya</hi>nti ettha kāmabhogiseyyā, petaseyyā, sīhaseyyā, tathāgataseyyāti catasso seyyā| tattha ‘‘yebhuyyena, bhikkhave, kāmabhogī sattā vāmena passena sentī’’ti (a. ni. 4.246) ayaṃ <hi rend="bold">kāmabhogiseyyā,</hi> tesu hi yebhuyyena dakkhiṇapassena sayāno nāma natthi|</p>

<p rend="bodytext">‘‘yebhuyyena, bhikkhave, petā uttānā sentī’’ti (a. ni. 4.246) ayaṃ <hi rend="bold">petaseyyā,</hi> petā hi appamaṃsalohitattā aṭṭhisaṅghātajaṭitā ekena passena sayituṃ na sakkonti, uttānāva senti|</p>

<p rend="bodytext">‘‘yebhuyyena<pb ed="M" n="2.0217"/>, bhikkhave, sīho migarājā naṅguṭṭhaṃ antarasatthimhi anupakkhipitvā dakkhiṇena passena setī’’ti (a. ni. 4.246) ayaṃ <hi rend="bold">sīhaseyyā</hi>| tejussadattā hi sīho migarājā dve purimapāde ekasmiṃ ṭhāne pacchimapāde ekasmiṃ ṭhapetvā naṅguṭṭhaṃ antarasatthimhi pakkhipitvā purimapādapacchimapādanaṅguṭṭhānaṃ ṭhitokāsaṃ sallakkhetvā dvinnaṃ purimapādānaṃ matthake sīsaṃ ṭhapetvā sayati<pb ed="P" n="2.0317"/>| divasampi sayitvā pabujjhamāno na utrāsanto pabujjhati| sīsaṃ pana ukkhipitvā purimapādānaṃ ṭhitokāsaṃ sallakkheti| sace kiñci ṭhānaṃ vijahitvā ṭhitaṃ hoti, ‘‘nayidaṃ tuyhaṃ jātiyā, na sūrabhāvassa ca anurūpa’’nti anattamano hutvā tattheva sayati, na gocarāya pakkamati| avijahitvā ṭhite pana ‘‘tuyhaṃ jātiyā sūrabhāvassa ca anurūpamida’’nti haṭṭhatuṭṭho uṭṭhāya sīhavijambhitaṃ vijambhitvā kesarabhāraṃ vidhunitvā <pb ed="V" n="2.0213"/> tikkhattuṃ sīhanādaṃ naditvā gocarāya pakkamati| catutthajjhānaseyyā pana <hi rend="bold">tathāgataseyyā</hi>ti vuccati| tāsu idha sīhaseyyā āgatā| ayañhi tejussadiriyāpathattā uttamaseyyā nāma| <hi rend="bold">pāde pāda</hi>nti dakkhiṇapāde vāmapādaṃ| <hi rend="bold">accādhāyā</hi>ti atiādhāya īsakaṃ atikkamma ṭhapetvā, gopphakena hi gopphake, jāṇunā vā jāṇumhi saṅghaṭṭiyamāne abhiṇhaṃ vedanā uppajjati, cittaṃ ekaggaṃ na hoti, seyyā aphāsukā hoti| yathā pana na saṅghaṭṭeti, evaṃ atikkamma ṭhapite vedanā nuppajjati, cittaṃ ekaggaṃ hoti, seyyā phāsukā hoti, tasmā evamāha|</p>

<p rend="bodytext" n="425"><hi rend="paranum">425</hi><hi rend="dot">.</hi> <hi rend="bold">abhijjhaṃ loke</hi>tiādi cūḷahatthipade vitthāritaṃ|</p>

<p rend="bodytext" n="426"><hi rend="paranum">426</hi><hi rend="dot">.</hi> yā panāyaṃ <hi rend="bold">seyyathāpi, bhikkhave</hi>ti upamā vuttā| tattha <hi rend="bold">iṇaṃ ādāyā</hi>ti vaḍḍhiyā dhanaṃ gahetvā| <hi rend="bold">byantī kareyyā</hi>ti vigatantāni kareyya| yathā tesaṃ kākaṇikamattopi pariyanto nāma nāvasissati, evaṃ kareyya, sabbaso paṭiniyyāteyyāti attho| <hi rend="bold">tatonidāna</hi>nti āṇaṇyanidānaṃ| so hi aṇaṇomhīti āvajjanto balavapāmojjaṃ labhati, balavasomanassamadhigacchati| tena vuttaṃ – ‘‘labhetha pāmojjaṃ, adhigaccheyya somanassa’’nti|</p>

<p rend="bodytext">visabhāgavedanuppattiyā kakaceneva catuiriyāpathaṃ chindanto ābādhatīti ābādho, svāssa atthīti <hi rend="bold">ābādhiko</hi>| taṃsamuṭṭhānena dukkhena <pb ed="M" n="2.0218"/> <hi rend="bold">dukkhito| adhimattagilāno</hi>ti bāḷhagilāno| <hi rend="bold">nacchādeyyā</hi>ti adhimattabyādhiparetatāya na rucceyya| <hi rend="bold">balamattā</hi>ti balameva, balañcassa kāye na bhaveyyāti attho| <hi rend="bold">tatonidāna</hi>nti ārogyanidānaṃ, tassa hi arogomhīti āvajjayato tadubhayaṃ hoti| tena vuttaṃ – ‘‘labhetha pāmojjaṃ, adhigaccheyya somanassa’’nti| <hi rend="bold">na</hi> <pb ed="P" n="2.0318"/> <hi rend="bold">cassa kiñci bhogānaṃ vayo</hi>ti kākaṇikamattampi bhogānaṃ vayo na bhaveyya| <hi rend="bold">tatonidāna</hi>nti bandhanāmokkhanidānaṃ, sesaṃ vuttanayeneva sabbapadesu yojetabbaṃ| <hi rend="bold">anattādhīno</hi>ti na attani adhīno, attano ruciyā kiñci kātuṃ na labhati| <hi rend="bold">parādhīno</hi>ti paresu adhīno, parasseva ruciyā pavattati| <hi rend="bold">na yena kāmaṃ gamo</hi>ti yena disābhāgenassa kāmo hoti| icchā uppajjati gamanāya, tena gantuṃ na labhati| <hi rend="bold">dāsabyā</hi>ti dāsabhāvā| <hi rend="bold">bhujisso</hi>ti attano santako<pb ed="V" n="2.0214"/>| <hi rend="bold">tatonidāna</hi>nti bhujissanidānaṃ| <hi rend="bold">kantāraddhānamagga</hi>nti kantāraṃ addhānamaggaṃ, nirudakaṃ dīghamagganti attho| <hi rend="bold">tatonidāna</hi>nti khemantabhūminidānaṃ|</p>

<p rend="bodytext"><hi rend="bold">ime pañca nīvaraṇe appahīne</hi>ti ettha bhagavā appahīnaṃ kāmacchandanīvaraṇaṃ iṇasadisaṃ, sesāni rogādisadisāni katvā dasseti| tatrāyaṃ sadisatā – yo hi paresaṃ iṇaṃ gahetvā vināseti| so tehi iṇaṃ dehīti vuccamānopi pharusaṃ vuccamānopi bajjhamānopi pahariyamānopi kiñci paṭibāhituṃ na sakkoti, sabbaṃ titikkhati, titikkhakāraṇañhissa taṃ iṇaṃ hoti| evamevaṃ yo yamhi kāmacchandena rajjati, taṇhāgaṇena taṃ vatthuṃ gaṇhāti, so tena pharusaṃ vuccamānopi bajjhamānopi pahariyamānopi sabbaṃ titikkhati| titikkhakāraṇañhissa so kāmacchando hoti gharasāmikehi vadhīyamānānaṃ itthīnaṃ viyāti| evaṃ iṇaṃ viya <hi rend="bold">kāmacchando</hi> daṭṭhabbo|</p>

<p rend="bodytext">yathā pana pittarogāturo madhusakkarādīsupi dinnesu pittarogāturatāya tesaṃ rasaṃ na vindati, tittakaṃ tittakanti uggiratiyeva| evamevaṃ byāpannacitto hitakāmehi ācariyupajjhāyehi appamattakampi ovadīyamāno ovādaṃ na gaṇhāti, ‘‘ati viya me tumhe upaddavethā’’tiādīni vatvā vibbhamati| pittarogāturatāya so puriso madhusakkarādirasaṃ viya, kodhāturatāya <pb ed="M" n="2.0219"/> jhānasukhādibhedaṃ sāsanarasaṃ na vindatīti| evaṃ rogo viya <hi rend="bold">byāpādo</hi> daṭṭhabbo|</p>

<p rend="bodytext">yathā <pb ed="V" n="2.0215"/> pana nakkhattadivase bandhanāgāre baddho puriso nakkhattassa neva ādiṃ, na majjhaṃ, na pariyosānaṃ passati| so dutiyadivase mutto, ‘‘aho hiyyo nakkhattaṃ manāpaṃ, aho naccaṃ, aho gīta’’ntiādīni sutvāpi paṭivacanaṃ na deti| kiṃ kāraṇā? nakkhattassa ananubhūtattā| evamevaṃ <pb ed="P" n="2.0319"/> thinamiddhābhibhūto bhikkhu vicittanayepi dhammassavane pavattamāne neva tassa ādiṃ, na majjhaṃ, na pariyosānaṃ jānāti| so uṭṭhite dhammassavane, ‘‘aho dhammassavanaṃ, aho kāraṇaṃ, aho upamā’’ti dhammassavanassa vaṇṇaṃ bhaṇamānānaṃ sutvāpi paṭivacanaṃ na deti| kiṃ kāraṇā? thinamiddhavasena dhammakathāya ananubhūtattāti| evaṃ bandhanāgāraṃ viya <hi rend="bold">thinamiddhaṃ</hi> daṭṭhabbaṃ|</p>

<p rend="bodytext">yathā pana nakkhattaṃ kīḷantopi dāso, ‘‘idaṃ nāma accāyikaṃ karaṇīyaṃ atthi, sīghaṃ, tattha gaccha, no ce gacchasi, hatthapādaṃ vā te chindāmi kaṇṇanāsaṃ vā’’ti vutto sīghaṃ gacchatiyeva, nakkhattassa ādimajjhapariyosānaṃ anubhavituṃ na labhati| kasmā? parādhīnatāya| evamevaṃ vinaye appakataññunā vivekatthāya araññaṃ paviṭṭhenāpi kismiñcideva antamaso kappiyamaṃsepi akappiyamaṃsasaññāya uppannāya vivekaṃ pahāya sīlavisodhanatthaṃ vinayadharassa santike gantabbaṃ hoti| vivekasukhaṃ anubhavituṃ na labhati| kasmā? uddhaccakukkuccābhibhūtatāyāti, evaṃ dāsabyaṃ viya <hi rend="bold">uddhaccakukkuccaṃ</hi> daṭṭabbaṃ|</p>

<p rend="bodytext">yathā pana kantāraddhānamaggapaṭipanno puriso corehi manussānaṃ viluttokāsaṃ pahatokāsañca disvā daṇḍakasaddenapi sakuṇasaddenapi corā āgatāti ussaṅkitaparisaṅkito hoti, gacchatipi, tiṭṭhatipi, nivattatipi, gataṭṭhānato āgataṭṭhānameva bahutaraṃ hoti| so kicchena kasirena khemantabhūmiṃ pāpuṇāti vā, na vā pāpuṇāti| evamevaṃ yassa aṭṭhasu ṭhānesu vicikicchā uppannā hoti| so ‘‘buddho nu kho, na nu kho buddho’’tiādinā nayena vicikicchanto adhimuccitvā saddhāya gaṇhituṃ na sakkoti| asakkonto maggaṃ vā phalaṃ vā na pāpuṇātīti yathā <pb ed="M" n="2.0220"/> kantāraddhānamagge ‘‘corā atthi natthī’’ti punappunaṃ āsappanaparisappanaṃ apariyogāhanaṃ chambhitatta cittassa uppādento khemantapattiyā antarāyaṃ karoti, evaṃ <hi rend="bold">vicikicchā</hi>pi ‘‘buddho nu kho na buddho’’tiādinā nayena punappunaṃ āsappanaparisappanaṃ apariyogāhanaṃ chambhitattaṃ cittassa uppādayamānā ariyabhūmippattiyā antarāyaṃ karotīti kantāraddhānamaggo viya daṭṭhabbā|</p>

<p rend="bodytext">idāni <pb ed="P" n="2.0320"/> <hi rend="bold">seyyathāpi, bhikkhave, āṇaṇya</hi>nti ettha bhagavā pahīnakāmacchandanīvaraṇaṃ āṇaṇyasadisaṃ, sesāni ārogyādisadisāni katvā dasseti| tatrāyaṃ sadisatā – yathā hi puriso iṇaṃ ādāya kammante payojetvā samiddhakammanto, ‘‘idaṃ iṇaṃ nāma palibodhamūla’’nti cintetvā savaḍḍhikaṃ iṇaṃ niyyātetvā paṇṇaṃ phālāpeyya| athassa tato paṭṭhāya neva koci dūtaṃ peseti, na paṇṇaṃ, so iṇasāmike disvāpi sace icchati, āsanā uṭṭhahati, no ce, na uṭṭhahati| kasmā? tehi saddhiṃ nillepatāya alaggatāya| evameva bhikkhu, ‘‘ayaṃ kāmacchando nāma palibodhamūla’’nti satipaṭṭhāne vuttanayeneva cha dhamme bhāvetvā kāmacchandanīvaraṇaṃ <pb ed="V" n="2.0216"/> pajahati| tassevaṃ pahīnakāmacchandassa yathā iṇamuttassa purisassa iṇasāmike disvā neva bhayaṃ na chambhitattaṃ hoti| evameva paravatthumhi neva saṅgo na bandho hoti| dibbānipi rūpāni passato kileso na samudācarati| tasmā bhagavā āṇaṇyamiva kāmacchandappahānamāha|</p>

<p rend="bodytext">yathā pana so pittarogāturo puriso bhesajjakiriyāya taṃ rogaṃ vūpasametvā tato paṭṭhāya madhusakkarādīnaṃ rasaṃ vindati| evamevaṃ bhikkhu, ‘‘ayaṃ byāpādo nāma anatthakārako’’ti cha dhamme bhāvetvā byāpādanīvaraṇaṃ pajahati| so evaṃ pahīnabyāpādo yathā pittarogavimutto puriso madhusakkarādīni madhurāni sampiyāyamāno paṭisevati| evamevaṃ ācārapaṇṇattiādīni sikkhāpiyamāno sirasā sampaṭicchitvā sampiyāyamāno sikkhati| tasmā bhagavā ārogyamiva byāpādappahānamāha|</p>

<p rend="bodytext">yathā <pb ed="M" n="2.0221"/> so nakkhattadivase bandhanāgāraṃ pavesito puriso aparasmiṃ nakkhattadivase, ‘‘pubbepi ahaṃ pamādadosena baddho taṃ nakkhattaṃ nānubhavāmi, idāni appamatto bhavissāmī’’ti yathāssa paccatthikā okāsaṃ na labhanti| evaṃ appamatto hutvā nakkhattaṃ anubhavitvā – ‘‘aho nakkhattaṃ aho nakkhatta’’nti udānaṃ udānesi| evameva bhikkhu, ‘‘idaṃ thinamiddhaṃ nāma mahāanatthakara’’nti cha dhamme bhāvetvā thinamiddhanīvaraṇaṃ pajahati| so evaṃ pahīnathinamiddho yathā bandhanā mutto puriso sattāhampi nakkhattassa ādimajjhapariyosānaṃ <pb ed="P" n="2.0321"/> anubhavati| evamevaṃ bhikkhu dhammanakkhattassa ādimajjhapariyosānaṃ anubhavanto saha paṭisambhidāhi arahattaṃ pāpuṇāti| tasmā bhagavā bandhanā mokkhamiva thinamiddhappahānamāha|</p>

<p rend="bodytext">yathā pana dāso kañcideva mittaṃ upanissāya sāmikānaṃ dhanaṃ datvā attānaṃ bhujissaṃ katvā tato paṭṭhāya yaṃ icchati, taṃ kareyya| evameva bhikkhu, ‘‘idaṃ uddhaccakukkuccaṃ nāma mahāanatthakara’’nti cha dhamme bhāvetvā uddhaccakukkuccaṃ pajahati| so evaṃ pahīnuddhaccakukkucco yathā bhujisso puriso yaṃ icchati, taṃ karoti| na taṃ koci balakkārena tato nivatteti| evamevaṃ bhikkhu yathāsukhaṃ nekkhammapaṭipadaṃ paṭipajjati, na naṃ uddhaccakukkuccaṃ <pb ed="V" n="2.0217"/> balakkārena tato nivatteti| tasmā bhagavā bhujissaṃ viya uddhaccakukkuccappahānamāha|</p>

<p rend="bodytext">yathā balavā puriso hatthasāraṃ gahetvā sajjāvudho saparivāro kantāraṃ paṭipajjeyya| taṃ corā dūratova disvā palāyeyyuṃ| so sotthinā taṃ kantāraṃ nittharitvā khemantaṃ patto haṭṭhatuṭṭho assa| evamevaṃ bhikkhu, ‘‘ayaṃ vicikicchā nāma anatthakārikā’’ti cha dhamme bhāvetvā vicikicchaṃ pajahati| so evaṃ pahīnavicikiccho yathā balavā sajjāvudho saparivāro puriso nibbhayo core tiṇaṃ viya agaṇetvā sotthinā nikkhamitvā khemantabhūmiṃ pāpuṇāti| evamevaṃ duccaritakantāraṃ nittharitvā paramakhemantabhūmiṃ amataṃ nibbānaṃ pāpuṇāti| tasmā bhagavā khemantabhūmiṃ viya vicikicchāpahānamāha|</p>

<p rend="bodytext" n="427"><hi rend="paranum">427</hi><hi rend="dot">.</hi> <hi rend="bold">imameva kāya</hi>nti imaṃ karajakāyaṃ| <hi rend="bold">abhisandetī</hi>ti temeti sneheti, sabbattha pavattapītisukhaṃ karoti| <hi rend="bold">parisandetī</hi>ti samantato sandeti| <hi rend="bold">paripūretī</hi>ti vāyunā bhastaṃ viya pūreti| <hi rend="bold">parippharatī</hi>ti samantato phusati<pb ed="M" n="2.0222"/>| <hi rend="bold">sabbāvato kāyassā</hi>ti assa bhikkhuno sabbakoṭṭhāsavato kāyassa| kiñci upādinnakasantatipavattiṭṭhāne chavimaṃsalohitānugataṃ aṇumattampi ṭhānaṃ paṭhamajjhānasukhena aphuṭṭhaṃ nāma na hoti| <hi rend="bold">dakkho</hi>ti cheko paṭibalo nhānīyacuṇṇāni kātuñceva yojetuñca sannetuñca| <hi rend="bold">kaṃsathāle</hi>ti yena kenaci <pb ed="P" n="2.0322"/> lohena katabhājane| mattikabhājanaṃ pana thiraṃ na hoti, sannentassa bhijjati, tasmā taṃ na dasseti| <hi rend="bold">paripphosakaṃ paripphosaka</hi>nti siñcitvā siñcitvā| <hi rend="bold">sanneyyā</hi>ti vāmahatthena kaṃsathālaṃ gahetvā dakkhiṇena hatthena pamāṇayuttaṃ udakaṃ siñcitvā siñcitvā parimaddanto piṇḍaṃ kareyya| <hi rend="bold">snehānugatā</hi>ti udakasinehena anugatā| <hi rend="bold">snehaparetā</hi>ti udakasinehena parigatā| <hi rend="bold">santarabāhirā</hi>ti saddhiṃ antopadesena ceva bahipadesena ca, sabbatthakameva udakasinehena phuṭāti attho| <hi rend="bold">na ca pagghariṇī</hi>ti na bindu bindu udakaṃ paggharati, sakkā hoti hatthenapi dvīhipi tīhipi aṅgulīhi gahetuṃ ovaṭṭikampi kātunti attho|</p>

<p rend="bodytext" n="428"><hi rend="paranum">428</hi><hi rend="dot">.</hi> dutiyajjhānasukhupamāyaṃ <hi rend="bold">ubbhitodako</hi>ti ubbhinnudako, na heṭṭhā ubbhijjitvā uggacchanudako, antoyeva pana ubbhijjanudakoti attho| <hi rend="bold">āyamukha</hi>nti āgamanamaggo| <hi rend="bold">devo</hi>ti <pb ed="V" n="2.0218"/> megho| <hi rend="bold">kālenakāla</hi>nti kāle kāle, anvaddhamāsaṃ vā anudasāhaṃ vāti attho| <hi rend="bold">dhāra</hi>nti vuṭṭhiṃ| <hi rend="bold">nānuppaveccheyyā</hi>ti na paveseyya, na vasseyyāti attho| <hi rend="bold">sītā vāridhārā ubbhijjitvā</hi>ti sītaṃ vāri taṃ udakarahadaṃ pūrayamānaṃ ubbhijjitvā| heṭṭhā uggacchanudakañhi uggantvā uggantvā bhijjantaṃ udakaṃ khobheti| catūhi disāhi pavisanudakaṃ purāṇapaṇṇatiṇakaṭṭhadaṇḍakādīhi udakaṃ khobheti| vuṭṭhiudakaṃ dhārānipātapupphuḷakehi udakaṃ khobheti| sannisinnameva pana hutvā iddhinimmitamiva uppajjamānaṃ udakaṃ imaṃ padesaṃ pharati, imaṃ padesaṃ na pharatīti natthi| tena aphuṭokāso nāma na hotīti| tattha rahado viya karajakāyo, udakaṃ viya dutiyajjhānasukhaṃ| sesaṃ purimanayeneva veditabbaṃ|</p>

<p rend="bodytext" n="429"><hi rend="paranum">429</hi><hi rend="dot">.</hi> tatiyajjhānasukhupamāyaṃ <pb ed="M" n="2.0223"/> uppalāni ettha santīti <hi rend="bold">uppalinī</hi>| sesapadadvayesupi eseva nayo| ettha ca setarattanīlesu yaṃkiñci uppalaṃ uppalameva, ūnakasatapattaṃ puṇḍarīkaṃ, satapattaṃ padumaṃ| pattaniyamaṃ vā vināpi setaṃ padumaṃ, rattaṃ puṇḍarīkanti ayamettha vinicchayo| <hi rend="bold">udakānuggatānī</hi>ti udakato na uggatāni| <hi rend="bold">antonimuggaposīnī</hi>ti <pb ed="P" n="2.0323"/> udakatalassa anto nimuggāniyeva hutvā posīni, vaḍḍhīnīti attho| sesaṃ purimanayeneva veditabbaṃ|</p>

<p rend="bodytext" n="430"><hi rend="paranum">430</hi><hi rend="dot">.</hi> catutthajjhānasukhupamāyaṃ <hi rend="bold">parisuddhena cetasā pariyodātenā</hi>ti ettha nirupakkilesaṭṭhena parisuddhaṃ| pabhassaraṭṭhena pariyodātaṃ veditabbaṃ| <hi rend="bold">odātena vatthenā</hi>ti idaṃ utupharaṇatthaṃ vuttaṃ| kiliṭṭhavatthena hi utupharaṇaṃ na hoti, taṅkhaṇadhotaparisuddhena utupharaṇaṃ balavaṃ hoti| imissā hi upamāya vatthaṃ viya karajakāyo| utupharaṇaṃ viya catutthajjhānasukhaṃ| tasmā yathā sunhātassa purisassa parisuddhaṃ vatthaṃ sasīsaṃ pārupitvā nisinnassa sarīrato utu sabbameva vatthaṃ pharati, na koci vatthassa aphuṭokāso hoti| evaṃ catutthajjhānasukhena bhikkhuno karajakāyassa na koci okāso aphuṭo hotīti evamettha attho daṭṭhabbo| catutthajjhānacittameva vā vatthaṃ viya, taṃsamuṭṭhānarūpaṃ utupharaṇaṃ viya| yathā hi katthaci odātavatthe kāyaṃ apphusantepi taṃsamuṭṭhānena utunā sabbatthakameva kāyo phuṭṭho hoti| evaṃ catutthajjhānasamuṭṭhitena sukhumarūpena sabbatthakameva bhikkhuno karajakāyo phuṭo hotīti evamettha attho daṭṭhabbo|</p>

<p rend="bodytext" n="431"><hi rend="paranum">431</hi><hi rend="dot">.</hi> pubbenivāsañāṇupamāyaṃ <pb ed="V" n="2.0219"/> <hi rend="bold">taṃdivasaṃ katakiriyā pākaṭā hotī</hi>ti taṃdivasaṃ gatagāmattayameva gahitaṃ| tattha gāmattayaṃ gatapuriso viya pubbenivāsañāṇalābhī daṭṭhabbo| tayo gāmā viya tayo bhavā daṭṭhabbā| tassa purisassa tīsu gāmesu taṃdivasaṃ katakiriyāya āvibhāvo viya pubbenivāsāya cittaṃ abhinīharitvā nisinnassa bhikkhuno tīsu bhavesu katakiriyāya āvibhāvo daṭṭhabbo|</p>

<p rend="bodytext" n="432"><hi rend="paranum">432</hi><hi rend="dot">.</hi> dibbacakkhuupamāyaṃ <pb ed="M" n="2.0224"/> <hi rend="bold">dve agārā</hi>ti dve gharā| <hi rend="bold">sadvārā</hi>ti sammukhadvārā| <hi rend="bold">anucaṅkamante</hi>ti aparāparaṃ sañcarante| <hi rend="bold">anuvicarante</hi>ti ito cito ca vicarante, ito pana gehā nikkhamitvā etaṃ gehaṃ, etasmā vā nikkhamitvā imaṃ gehaṃ pavisanavasenapi daṭṭhabbā| tattha dve agārā sadvārā viya cutipaṭisandhiyo, cakkhumā <pb ed="P" n="2.0324"/> puriso viya dibbacakkhuñāṇalābhī, cakkhumato purisassa dvinnaṃ gehānaṃ antare ṭhatvā passato dve agāre pavisanakanikkhamanakapurisānaṃ pākaṭakālo viya dibbacakkhulābhino ālokaṃ vaḍḍhetvā olokentassa cavanakupapajjanakasattānaṃ pākaṭakālo| kiṃ pana te ñāṇassa pākaṭā, puggalassāti? ñāṇassa| tassa pākaṭattā pana puggalassa pākaṭāyevāti|</p>

<p rend="bodytext" n="433"><hi rend="paranum">433</hi><hi rend="dot">.</hi> āsavakkhayañāṇupamāyaṃ <hi rend="bold">pabbatasaṅkhepe</hi>ti pabbatamatthake| <hi rend="bold">anāvilo</hi>ti nikkaddamo| sippiyo ca sambukā ca <hi rend="bold">sippisambukaṃ</hi>| sakkharā ca kathalā ca <hi rend="bold">sakkharakathalaṃ</hi>| macchānaṃ gumbā ghaṭāti <hi rend="bold">macchagumbaṃ| tiṭṭhantampi carantampī</hi>ti ettha sakkharakathalaṃ tiṭṭhatiyeva, itarāni carantipi tiṭṭhantipi| yathā pana antarantarā ṭhitāsupi nisinnāsupi vijjamānāsupi, ‘‘etā gāvo carantī’’ti carantiyo upādāya itarāpi carantīti vuccanti| evaṃ tiṭṭhantameva sakkharakathalaṃ upādāya itarampi dvayaṃ tiṭṭhantanti vuttaṃ| itarañca dvayaṃ carantaṃ upādāya sakkharakathalampi carantanti vuttaṃ| tattha cakkhumato purisassa tīre ṭhatvā passato sippisambukādīnaṃ vibhūtakālo viya āsavānaṃ khayāya cittaṃ nīharitvā nisinnassa bhikkhuno catunnaṃ saccānaṃ vibhūtakālo daṭṭhabbo|</p>

<p rend="bodytext" n="434"><hi rend="paranum">434</hi><hi rend="dot">.</hi> idāni sattahākārehi saliṅgato saguṇato khīṇāsavassa nāmaṃ gaṇhanto, <hi rend="bold">ayaṃ vuccati, bhikkhave, bhikkhu samaṇo itipī</hi>tiādimāha| tattha <hi rend="bold">evaṃ kho, bhikkhave, bhikkhu samaṇo</hi> <pb ed="V" n="2.0220"/> <hi rend="bold">hotī</hi>tiādīsu, bhikkhave, evaṃ bhikkhu samitapāpattā <hi rend="bold">samaṇo</hi> hoti| bāhitapāpattā <hi rend="bold">brāhmaṇo</hi> hoti| nhātakilesattā <hi rend="bold">nhātako</hi> hoti, dhotakilesattāti attho| catumaggañāṇasaṅkhātehi vedehi akusaladhammānaṃ gatattā <hi rend="bold">vedagū</hi> hoti, viditattāti attho| teneva <hi rend="bold">viditāssa hontī</hi>tiādimāha| kilesānaṃ sutattā <hi rend="bold">sottiyo</hi> hoti, nissutattā <pb ed="M" n="2.0225"/> apahatattāti attho| kilesānaṃ ārakattā <hi rend="bold">ariyo</hi> hoti, hatattāti attho| tehi ārakattā <hi rend="bold">arahaṃ</hi> hoti, dūrībhūtattāti attho| sesaṃ sabattha pākaṭamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahāassapurasuttavaṇṇanā niṭṭhitā|</p>

</xml>