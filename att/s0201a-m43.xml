<xml src="s0201a-m43.xml">

<p rend="subhead"><readunit id="m43">3. mahāvedallasuttavaṇṇanā</readunit></p>

<p rend="bodytext" n="449"><hi rend="paranum">449</hi><hi rend="dot">.</hi> <hi rend="bold">evaṃ</hi> <pb ed="V" n="2.0231"/> <hi rend="bold">me suta</hi>nti mahāvedallasuttaṃ| tattha <hi rend="bold">āyasmā</hi>ti sagāravasappatissavacanametaṃ| <hi rend="bold">mahākoṭṭhiko</hi>ti tassa therassa nāmaṃ| <hi rend="bold">paṭisallānā vuṭṭhito</hi>ti phalasamāpattito vuṭṭhito| <hi rend="bold">duppañño duppañño</hi>ti ettha paññāya duṭṭhaṃ nāma natthi, appañño nippaññoti attho| <hi rend="bold">kittāvatā nu kho</hi>ti kāraṇaparicchedapucchā, kittakena nu kho evaṃ vuccatīti <pb ed="M" n="2.0235"/> attho| pucchā ca nāmesā adiṭṭhajotanāpucchā, diṭṭhasaṃsandanāpucchā, vimaticchedanāpucchā, anumatipucchā, kathetukamyatāpucchāti pañcavidhā hoti| tāsamidaṃ nānākaraṇaṃ –</p>

<p rend="bodytext">katamā <hi rend="bold">adiṭṭhajotanāpucchā</hi>? pakatiyā lakkhaṇaṃ aññātaṃ hoti adiṭṭhaṃ atulitaṃ atīritaṃ avibhūtaṃ avibhāvitaṃ, tassa ñāṇāya dassanāya tulanāya tīraṇāya vibhūtāya vibhāvanatthāya pañhaṃ pucchati| ayaṃ adiṭṭhajotanāpucchā|</p>

<p rend="bodytext">katamā <hi rend="bold">diṭṭhasaṃsandanāpucchā</hi>? pakatiyā lakkhaṇaṃ ñātaṃ hoti diṭṭhaṃ tulitaṃ tīritaṃ vibhūtaṃ vibhāvitaṃ, aññehi paṇḍitehi saddhiṃ saṃsandanatthāya pañhaṃ pucchati| ayaṃ diṭṭhasaṃsandanāpucchā|</p>

<p rend="bodytext">katamā <hi rend="bold">vimaticchedanāpucchā</hi>? pakatiyā saṃsayapakkhando hoti vimatipakkhando, dveḷhakajāto, ‘‘evaṃ nu kho, na nu kho, kiṃ nu kho, kathaṃ nu kho’’ti, so vimaticchedanatthāya <pb ed="P" n="2.0335"/> pañhaṃ pucchati| ayaṃ vimaticchedanāpucchā (mahāni. 150; cūḷani. puṇṇakamāṇavapucchāniddesa 12)|</p>

<p rend="bodytext">‘‘taṃ kiṃ maññatha, bhikkhave, rūpaṃ niccaṃ vā aniccaṃ vāti? aniccaṃ, bhante’’ti (mahāva. 21) evarūpā anumatiṃ gahetvā dhammadesanākāle pucchā <hi rend="bold">anumatipucchā</hi> nāma|</p>

<p rend="bodytext">‘‘cattārome<pb ed="V" n="2.0232"/>, bhikkhave, satipaṭṭhānā, katame cattāro’’ti (saṃ. ni. 5.390) evarūpā bhikkhusaṅghaṃ sayameva pucchitvā sayameva vissajjetukāmassa pucchā <hi rend="bold">kathetukamyatāpucchā</hi> nāma| tāsu idha diṭṭhasaṃsandanāpucchā adhippetā|</p>

<p rend="bodytext">thero hi attano divāṭṭhāne nisīditvā sayameva pañhaṃ samuṭṭhapetvā sayaṃ vinicchinanto idaṃ suttaṃ ādito paṭṭhāya matthakaṃ pāpesi| ekacco hi pañhaṃ samuṭṭhāpetuṃyeva sakkoti na nicchetuṃ; ekacco nicchetuṃ sakkoti na samuṭṭhāpetuṃ; ekacco ubhayampi na sakkoti; ekacco ubhayampi sakkoti| tesu thero ubhayampi sakkotiyeva| kasmā? mahāpaññatāya| mahāpaññaṃ nissāya hi imasmiṃ sāsane sāriputtatthero, mahākaccānatthero, puṇṇatthero, kumārakassapatthero, ānandatthero, ayameva āyasmāti sambahulā therā visesaṭṭhānaṃ adhigatā| na hi sakkā yāya vā tāya vā appamattikāya paññāya samannāgatena bhikkhunā <pb ed="M" n="2.0236"/> sāvakapāramīñāṇassa matthakaṃ pāpuṇituṃ, mahāpaññena pana sakkāti mahāpaññatāya <hi rend="bold">sāriputtatthero</hi> taṃ ṭhānaṃ adhigato| paññāya hi therena sadiso natthi| teneva naṃ bhagavā etadagge ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ mahāpaññānaṃ yadidaṃ sāriputto’’ti (a. ni. 1.189)|</p>

<p rend="bodytext">tathā na sakkā yāya vā tāya vā appamattikāya paññāya samannāgatena bhikkhunā bhagavatā saṃkhittena bhāsitassa sabbaññutaññāṇena saddhiṃ saṃsanditvā samānetvā vitthārena atthaṃ vibhajetuṃ, mahāpaññena pana sakkāti mahāpaññatāya <hi rend="bold">mahākaccānatthero</hi> tattha paṭibalo jāto, teneva naṃ bhagavā etadagge ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ saṃkhittena bhāsitassa vitthārena atthaṃ vibhajantānaṃ yadidaṃ mahākaccāno’’ti (a. ni. 1.197)|</p>

<p rend="bodytext">tathā <pb ed="P" n="2.0336"/> na sakkā yāya vā tāya vā appamattikāya paññāya samannāgatena bhikkhunā dhammakathaṃ kathentena dasa kathāvatthūni āharitvā satta visuddhiyo vibhajantena dhammakathaṃ kathetuṃ, mahāpaññena pana sakkāti mahāpaññatāya <hi rend="bold">puṇṇatthero</hi> catuparisamajjhe alaṅkatadhammāsane cittabījaniṃ gahetvā nisinno līḷāyanto puṇṇacando viya dhammaṃ kathesi| teneva naṃ bhagavā etadagge <pb ed="V" n="2.0233"/> ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ dhammakathikānaṃ yadidaṃ puṇṇo mantāṇiputto’’ti (a. ni. 1.196)|</p>

<p rend="bodytext">tathā yāya vā tāya vā appamattikāya paññāya samannāgato bhikkhu dhammaṃ kathento ito vā etto vā anukkamitvā yaṭṭhikoṭiṃ gahetvā andho viya, ekapadikaṃ daṇḍakasetuṃ āruḷho viya ca gacchati| mahāpañño pana catuppadikaṃ gāthaṃ nikkhipitvā upamā ca kāraṇāni ca āharitvā tepiṭakaṃ buddhavacanaṃ gahetvā heṭṭhupariyaṃ karonto kathesi| mahāpaññatāya pana <hi rend="bold">kumārakassapatthero</hi> catuppadikaṃ gāthaṃ nikkhipitvā upamā ca kāraṇāni ca āharitvā tehi saddhiṃ yojento jātassare pañcavaṇṇāni kusumāni phullāpento viya sinerumatthake vaṭṭisahassaṃ telapadīpaṃ jālento viya tepiṭakaṃ buddhavacanaṃ heṭṭhupariyaṃ karonto <pb ed="M" n="2.0237"/> kathesi| teneva naṃ bhagavā etadagge ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ cittakathikānaṃ yadidaṃ kumārakassapo’’ti (a. ni. 1.217)|</p>

<p rend="bodytext">tathā yāya vā tāya vā appamattikāya paññāya samannāgato bhikkhu catūhi māsehi catuppadikampi gāthaṃ gahetuṃ na sakkoti| mahāpañño pana ekapade ṭhatvā padasatampi padasahassampi gaṇhāti| <hi rend="bold">ānandatthero</hi> pana mahāpaññatāya ekapaduddhāre ṭhatvā sakiṃyeva sutvā puna apucchanto saṭṭhi padasahassāni pannarasa gāthāsahassāni valliyā pupphāni ākaḍḍhitvā gaṇhanto viya ekappahāreneva gaṇhāti| gahitagahitaṃ pāsāṇe khatalekhā viya, suvaṇṇaghaṭe pakkhittasīhavasā viya ca gahitākāreneva tiṭṭhati| teneva naṃ bhagavā etadagge ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ gatimantānaṃ yadidaṃ ānando<pb ed="P" n="2.0337"/>, satimantānaṃ, dhitimantānaṃ, bahussutānaṃ, upaṭṭhākānaṃ yadidaṃ ānando’’ti (a. ni. 1.219-223)|</p>

<p rend="bodytext">na hi sakkā yāya vā tāya vā appamattikāya paññāya samannāgatena bhikkhunā catupaṭisambhidāpabhedassa matthakaṃ pāpuṇituṃ| mahāpaññena pana sakkāti mahāpaññatāya <hi rend="bold">mahākoṭṭhitatthero</hi> adhigamaparipucchāsavanapubbayogānaṃ vasena anantanayussadaṃ paṭisambhidāpabhedaṃ patto| teneva naṃ bhagavā etadagge ṭhapesi – ‘‘etadaggaṃ, bhikkhave, mama sāvakānaṃ bhikkhūnaṃ paṭisambhidāpattānaṃ yadidaṃ mahākoṭṭhito’’ti (a. ni. 1.218)|</p>

<p rend="bodytext">iti <pb ed="V" n="2.0234"/> thero mahāpaññatāya pañhaṃ samuṭṭhāpetumpi nicchetumpīti ubhayampi sakkoti| so divāṭṭhāne nisīditvā sayameva sabbapañhe samuṭṭhapetvā sayaṃ vinicchinanto idaṃ suttaṃ ādito paṭṭhāya matthakaṃ pāpetvā, ‘‘sobhanā vata ayaṃ dhammadesanā, jeṭṭhabhātikena naṃ dhammasenāpatinā saddhiṃ saṃsandissāmi, tato ayaṃ dvinnampi amhākaṃ ekamatiyā ekajjhāsayena ca ṭhapitā atigarukā bhavissati pāsāṇacchattasadisā, caturoghanittharaṇatthikānaṃ titthe ṭhapitanāvā viya, maggagamanatthikānaṃ sahassayuttājaññaratho viya bahupakārā bhavissatī’’ti diṭṭhasaṃsandanatthaṃ pañhaṃ pucchi| tena vuttaṃ – ‘‘tāsu idha diṭṭhasaṃsandanāpucchā adhippetā’’ti|</p>

<p rend="bodytext"><hi rend="bold">nappajānātī</hi>ti <pb ed="M" n="2.0238"/> ettha yasmā nappajānāti, tasmā duppaññoti vuccatīti ayamattho| esa nayo sabbattha| <hi rend="bold">idaṃ dukkhanti nappajānātī</hi>ti idaṃ dukkhaṃ, ettakaṃ dukkhaṃ, ito uddhaṃ natthīti dukkhasaccaṃ yāthāvasarasalakkhaṇato na pajānāti| <hi rend="bold">ayaṃ dukkhasamudayo</hi>ti ito dukkhaṃ samudetīti pavattidukkhapabhāvikā taṇhā samudayasaccanti yāthāvasarasalakkhaṇato na pajānāti| <hi rend="bold">ayaṃ dukkhanirodho</hi>ti idaṃ dukkhaṃ ayaṃ dukkhasamudayo ca idaṃ nāma ṭhānaṃ patvā nirujjhatīti ubhinnaṃ appavatti nibbānaṃ nirodhasaccanti yāthāvasarasalakkhaṇato na pajānāti| <hi rend="bold">ayaṃ dukkhanirodhagāminī paṭipadā</hi>ti ayaṃ paṭipadā dukkhanirodhaṃ gacchatīti maggasaccaṃ yāthāvasarasalakkhaṇato na pajānātīti| anantaravārepi <pb ed="P" n="2.0338"/> imināva nayena attho veditabbo| saṅkhepato panettha catusaccakammaṭṭhāniko puggalo kathitoti veditabbo|</p>

<p rend="bodytext">ayañhi ācariyasantike cattāri saccāni savanato uggaṇhāti| ṭhapetvā taṇhaṃ tebhūmakā dhammā dukkhasaccaṃ, taṇhā samudayasaccaṃ, ubhinnaṃ appavatti nibbānaṃ nirodhasaccaṃ, dukkhasaccaṃ parijānanto samudayasaccaṃ pajahanto nirodhapāpano maggo maggasaccanti evaṃ uggahetvā abhinivisati| tattha purimāni dve saccāni vaṭṭaṃ, pacchimāni vivaṭṭaṃ, vaṭṭe abhiniveso hoti, no vivaṭṭe, tasmā ayaṃ abhinivisamāno dukkhasacce abhinivisati|</p>

<p rend="bodytext">dukkhasaccaṃ nāma rūpādayo pañcakkhandhāti vavatthapetvā dhātukammaṭṭhānavasena otaritvā, ‘‘cattāri mahābhūtāni catunnañca mahābhūtānaṃ upādāya rūpaṃ rūpa’’nti vavatthapeti| tadārammaṇā vedanā saññā saṅkhārā viññāṇaṃ nāmanti evaṃ yamakatālakkhandhaṃ bhindanto viya ‘‘dveva ime dhammā <pb ed="V" n="2.0235"/> nāmarūpa’’nti vavatthapeti| taṃ panetaṃ na ahetukaṃ sahetukaṃ sappaccayaṃ, ko cassa paccayo avijjādayo dhammāti evaṃ paccaye ceva paccayuppannadhamme ca vavatthapetvā ‘‘sabbepi dhammā hutvā abhāvaṭṭhena aniccā’’ti aniccalakkhaṇaṃ āropeti, tato udayavayappaṭipīḷanākārena dukkhā, avasavattanākārena anattāti tilakkhaṇaṃ āropetvā vipassanāpaṭipāṭiyā sammasanto lokuttaramaggaṃ pāpuṇāti|</p>

<p rend="bodytext">maggakkhaṇe <pb ed="M" n="2.0239"/> cattāri saccāni ekapaṭivedhena paṭivijjhati, ekābhisamayena abhisameti| dukkhaṃ pariññāpaṭivedhena paṭivijjhati| samudayaṃ pahānapaṭivedhena, nirodhaṃ sacchikiriyāpaṭivedhena, maggaṃ bhāvanāpaṭivedhena paṭivijjhati| dukkhaṃ pariññābhisamayena abhisameti, samudayaṃ pahānābhisamayena, nirodhaṃ sacchikiriyābhisamayena, maggaṃ bhāvanābhisamayena abhisameti| so tīṇi saccāni kiccato paṭivijjhati, nirodhaṃ ārammaṇato| tasmiñcassa khaṇe ahaṃ dukkhaṃ parijānāmi, samudayaṃ pajahāmi, nirodhaṃ sacchikaromi, maggaṃ bhāvemīti ābhogasamannāhāramanasikārapaccavekkhaṇā natthi| etassa pana pariggaṇhantasseva maggo <pb ed="P" n="2.0339"/> tīsu saccesu pariññādikiccaṃ sādhentova nirodhaṃ ārammaṇato paṭivijjhatīti|</p>

<p rend="bodytext"><hi rend="bold">tasmā paññavāti vuccatī</hi>ti ettha heṭṭhimakoṭiyā sotāpanno, uparimakoṭiyā khīṇāsavo paññavāti niddiṭṭho| yo pana tepiṭakaṃ buddhavacanaṃ pāḷito ca atthato ca anusandhito ca pubbāparato ca uggahetvā heṭṭhupariyaṃ karonto vicarati, aniccadukkhānattavasena pariggahamattampi natthi, ayaṃ paññavā nāma, duppañño nāmāti? viññāṇacarito nāmesa, paññavāti na vattabbo| atha yo tilakkhaṇaṃ āropetvā vipassanāpaṭipāṭiyā sammasanto ajja ajjeva arahattanti carati, ayaṃ paññavā nāma, duppañño nāmāti? bhajāpiyamāno paññavāpakkhaṃ bhajati| sutte pana paṭivedhova kathito|</p>

<p rend="bodytext"><hi rend="bold">viññāṇaṃ viññāṇa</hi>nti idha kiṃ pucchati? yena viññāṇena saṅkhāre sammasitvā esa paññavā nāma jāto, tassa āgamanavipassanā viññāṇaṃ kammakārakacittaṃ pucchāmīti pucchati| <hi rend="bold">sukhantipi vijānātī</hi>ti sukhavedanampi vijānāti| uparipadadvayepi eseva nayo| iminā <pb ed="V" n="2.0236"/> thero ‘‘sukhaṃ vedanaṃ vedayamāno sukhaṃ vedanaṃ vedayāmīti pajānātī’’tiādinā (ma. ni. 1.113; dī. ni. 2.380) nayena āgatavedanāvasena arūpakammaṭṭhānaṃ kathesi| tassattho satipaṭṭhāne vuttanayeneva veditabbo|</p>

<p rend="bodytext"><hi rend="bold">saṃsaṭṭhā</hi>ti <pb ed="M" n="2.0240"/> ekuppādādilakkhaṇena saṃyogaṭṭhena saṃsaṭṭhā, udāhu visaṃsaṭṭhāti pucchati| ettha ca thero maggapaññañca vipassanāviññāṇañcāti ime dve lokiyalokuttaradhamme missetvā bhūmantaraṃ bhinditvā samayaṃ ajānanto viya pucchatīti na veditabbo| maggapaññāya pana maggaviññāṇena, vipassanāpaññāya ca vipassanāviññāṇeneva saddhiṃ saṃsaṭṭhabhāvaṃ pucchatīti veditabbo| theropissa tamevatthaṃ vissajjento <hi rend="bold">ime dhammā saṃsaṭṭhā</hi>tiādimāha| tattha <hi rend="bold">na ca labbhā imesaṃ dhammāna</hi>nti imesaṃ lokiyamaggakkhaṇepi lokuttaramaggakkhaṇepi ekato uppannānaṃ dvinnaṃ dhammānaṃ| <hi rend="bold">vinibbhujitvā vinibbhujitvā</hi>ti visuṃ visuṃ katvā vinivaṭṭetvā, ārammaṇato vā vatthuto vā uppādato vā nirodhato vā nānākaraṇaṃ <pb ed="P" n="2.0340"/> dassetuṃ na sakkāti attho| tesaṃ tesaṃ pana dhammānaṃ visayo nāma atthi| lokiyadhammaṃ patvā hi cittaṃ jeṭṭhakaṃ hoti pubbaṅgamaṃ, lokuttaraṃ patvā paññā|</p>

<p rend="bodytext">sammāsambuddhopi hi lokiyadhammaṃ pucchanto, ‘‘bhikkhu, tvaṃ katamaṃ paññaṃ adhigato, kiṃ paṭhamamaggapaññaṃ, udāhu dutiya tatiya catuttha maggapañña’’nti na evaṃ pucchati| kiṃ phasso tvaṃ, bhikkhu, kiṃ vedano, kiṃ sañño, kiṃ cetanoti na ca pucchati, cittavasena pana, ‘‘kiñcitto tvaṃ, bhikkhū’’ti (pārā. 135) pucchati| kusalākusalaṃ paññapentopi ‘‘manopubbaṅgamā dhammā, manoseṭṭhā manomayā’’ti (dha. pa. 1, 2) ca, ‘‘katame dhammā kusalā? yasmiṃ samaye kāmāvacaraṃ kusalaṃ cittaṃ uppannaṃ hotī’’ti (dha. sa. 1) ca evaṃ cittavaseneva paññāpeti| lokuttaraṃ pucchanto pana kiṃ phasso tvaṃ bhikkhu, kiṃ vedano, kiṃ sañño, kiṃ cetanoti na pucchati| katamā te, bhikkhu, paññā adhigatā, kiṃ paṭhamamaggapaññā, udāhu dutiyatatiyacatutthamaggapaññāti evaṃ paññāvaseneva pucchati|</p>

<p rend="bodytext">indriyasaṃyuttepi ‘‘pañcimāni, bhikkhave, indriyāni| katamāni pañca? saddhindriyaṃ vīriyindriyaṃ satindriyaṃ samādhindriyaṃ paññindriyaṃ| kattha ca, bhikkhave, saddhindriyaṃ daṭṭhabbaṃ? catūsu <pb ed="V" n="2.0237"/> sotāpattiyaṅgesu ettha saddhindriyaṃ daṭṭhabbaṃ| kattha ca, bhikkhave, vīriyindriyaṃ daṭṭhabbaṃ? catūsu sammappadhānesu ettha vīriyindriyaṃ daṭṭhabbaṃ| kattha ca, bhikkhave, satindriyaṃ daṭṭhabbaṃ? catūsu satipaṭṭhānesu ettha satindriyaṃ daṭṭhabbaṃ| kattha ca, bhikkhave, samādhindriyaṃ daṭṭhabbaṃ? catūsu jhānesu ettha samādhindriyaṃ daṭṭhabbaṃ| kattha ca, bhikkhave, paññindriyaṃ daṭṭhabbaṃ? catūsu ariyasaccesu ettha paññindriyaṃ <pb ed="M" n="2.0241"/> daṭṭhabba’’nti (saṃ. ni. 5.478)| evaṃ savisayasmiṃyeva lokiyalokuttarā dhammā kathitā|</p>

<p rend="bodytext">yathā hi cattāro seṭṭhiputtā rājāti rājapañcamesu sahāyesu nakkhattaṃ kīḷissāmāti vīthiṃ otiṇṇesu ekassa seṭṭhiputtassa gehaṃ gatakāle itare cattāro tuṇhī nisīdanti, gehasāmikova, ‘‘imesaṃ khādanīyaṃ bhojanīyaṃ detha, gandhamālālaṅkārādīni <pb ed="P" n="2.0341"/> dethā’’ti gehe vicāreti| dutiyassa tatiyassa catutthassa gehaṃ gatakāle itare cattāro tuṇhī nisīdanti, gehasāmikova, ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti gehe vicāreti| atha sabbapacchā rañño gehaṃ gatakāle kiñcāpi rājā sabbattha issarova, imasmiṃ pana kāle attano geheyeva, ‘‘imesaṃ khādanīyaṃ bhojanīyaṃ detha, gandhamālālaṅkārādīni dethā’’ti vicāreti| evamevaṃ kho saddhāpañcamakesu indriyesu tesu sahāyesu ekato vīthiṃ otarantesu viya ekārammaṇe uppajjamānesupi yathā paṭhamassa gehe itare cattāro tuṇhī nisīdanti, gehasāmikova vicāreti, evaṃ sotāpattiyaṅgāni patvā adhimokkhalakkhaṇaṃ saddhindriyameva jeṭṭhakaṃ hoti pubbaṅgamaṃ, sesāni tadanvayāni honti| yathā dutiyassa gehe itare cattāro tuṇhī nisīdanti, gehasāmikova vicāreti, evaṃ sammappadhānāni patvā paggahaṇalakkhaṇaṃ vīriyindriyameva jeṭṭhakaṃ hoti pubbaṅgamaṃ, sesāni tadanvayāni honti| yathā tatiyassa gehe itare cattāro tuṇhī nisīdanti, gehasāmikova vicāreti, evaṃ satipaṭṭhānāni patvā upaṭṭhānalakkhaṇaṃ satindriyameva jeṭṭhakaṃ hoti pubbaṅgamaṃ, sesāni tadanvayāni honti| yathā catutthassa gehe itare cattāro tuṇhī nisīdanti, gehasāmikova vicāreti, evaṃ jhānavimokkhe patvā avikkhepalakkhaṇaṃ samādhindriyameva jeṭṭhakaṃ hoti pubbaṅgamaṃ, sesāni tadanvayāni honti| sabbapacchā rañño gehaṃ gatakāle pana yathā itare cattāro tuṇhī nisīdanti, rājāva gehe vicāreti, evameva ariyasaccāni patvā pajānanalakkhaṇaṃ paññindriyameva jeṭṭhakaṃ hoti pubbaṅgamaṃ, sesāni tadanvayāni honti|</p>

<p rend="bodytext">iti <pb ed="V" n="2.0238"/> paṭisambhidāpattānaṃ agge ṭhapito mahākoṭṭhitatthero lokiyadhammaṃ pucchanto cittaṃ jeṭṭhakaṃ cittaṃ pubbaṅgamaṃ katvā pucchi; lokuttaradhammaṃ pucchanto <pb ed="M" n="2.0242"/> paññaṃ jeṭṭhakaṃ paññaṃ pubbaṅgamaṃ katvā pucchi| dhammasenāpatisāriputtattheropi tatheva vissajjesīti|</p>

<p rend="bodytext"><hi rend="bold">yaṃ hāvuso, pajānātī</hi>ti yaṃ catusaccadhammamidaṃ dukkhantiādinā nayena maggapaññā pajānāti| <hi rend="bold">taṃ vijānātī</hi>ti <pb ed="P" n="2.0342"/> maggaviññāṇampi tatheva taṃ vijānāti| <hi rend="bold">yaṃ vijānātī</hi>ti yaṃ saṅkhāragataṃ aniccantiādinā nayena vipassanāviññāṇaṃ vijānāti| <hi rend="bold">taṃ pajānātī</hi>ti vipassanāpaññāpi tatheva taṃ pajānāti| <hi rend="bold">tasmā ime dhammā</hi>ti tena kāraṇena ime dhammā| <hi rend="bold">saṃsaṭṭhā</hi>ti ekuppādekanirodhekavatthukekārammaṇatāya saṃsaṭṭhā|</p>

<p rend="bodytext"><hi rend="bold">paññā bhāvetabbā</hi>ti idaṃ maggapaññaṃ sandhāya vuttaṃ| taṃsampayuttaṃ pana viññāṇaṃ tāya saddhiṃ bhāvetabbameva hoti| <hi rend="bold">viññāṇaṃ pariññeyya</hi>nti idaṃ vipassanāviññāṇaṃ sandhāya vuttaṃ| taṃsampayuttā pana paññā tena saddhiṃ parijānitabbāva hoti|</p>

<p rend="bodytext" n="450"><hi rend="paranum">450</hi><hi rend="dot">.</hi> <hi rend="bold">vedanā vedanā</hi>ti idaṃ kasmā pucchati? vedanālakkhaṇaṃ pucchissāmīti pucchati| evaṃ santepi tebhūmikasammasanacāravedanāva adhippetāti sallakkhetabbā| <hi rend="bold">sukhampi vedetī</hi>ti sukhaṃ ārammaṇaṃ vedeti anubhavati| parato padadvayepi eseva nayo| ‘‘rūpañca hidaṃ, mahāli, ekantadukkhaṃ abhavissa, dukkhānupatitaṃ dukkhāvakkantaṃ anavakkantaṃ sukhena, nayidaṃ sattā rūpasmiṃ sārajjeyyuṃ| yasmā ca kho, mahāli, rūpaṃ sukhaṃ sukhānupatitaṃ sukhāvakkantaṃ anavakkantaṃ dukkhena, tasmā sattā rūpasmiṃ sārajjanti, sārāgā saṃyujjanti, saṃyogā saṃkilissanti| vedanā ca hidaṃ… saññā… saṅkhārā… viññāṇañca hidaṃ, mahāli, ekantadukkhaṃ abhavissa…pe.… saṃkilissantī’’ti (saṃ. ni. 3.70) iminā hi mahālisuttapariyāyena idha ārammaṇaṃ sukhaṃ dukkhaṃ adukkhamasukhanti kathitaṃ| apica purimaṃ sukhaṃ vedanaṃ ārammaṇaṃ katvā aparā sukhā vedanā vedeti; purimaṃ dukkhaṃ vedanaṃ ārammaṇaṃ katvā aparā dukkhā vedanā vedeti; purimaṃ adukkhamasukhaṃ vedanaṃ ārammaṇaṃ katvā aparā adukkhamasukhā vedanā vedetīti evamettha attho daṭṭhabbo| vedanāyeva hi vedeti, na añño koci veditā nāma atthīti vuttametaṃ|</p>

<p rend="bodytext"><hi rend="bold">saññā</hi> <pb ed="V" n="2.0239"/><pb ed="M" n="2.0243"/> <hi rend="bold">saññā</hi>ti idha kiṃ pucchati? sabbasaññāya lakkhaṇaṃ| kiṃ sabbatthakasaññāyāti? sabbasaññāya lakkhaṇantipi <pb ed="P" n="2.0343"/> sabbatthakasaññāya lakkhaṇantipi ekamevetaṃ, evaṃ santepi tebhūmikasammasanacārasaññāva adhippetāti sallakkhetabbā| <hi rend="bold">nīlakampi sañjānātī</hi>ti nīlapupphe vā vatthe vā parikammaṃ katvā upacāraṃ vā appanaṃ vā pāpento sañjānāti| imasmiñhi atthe parikammasaññāpi upacārasaññāpi appanāsaññāpi vaṭṭati| nīle nīlanti uppajjanakasaññāpi vaṭṭatiyeva| <hi rend="bold">pītakā</hi>dīsupi eseva nayo|</p>

<p rend="bodytext"><hi rend="bold">yā cāvuso, vedanā</hi>ti ettha vedanā, saññā, viññāṇanti imāni tīṇi gahetvā paññā kasmā na gahitāti? asabbasaṅgāhikattā| paññāya hi gahitāya paññāya sampayuttāva vedanādayo labbhanti, no vippayuttā| taṃ pana aggahetvā imesu gahitesu paññāya sampayuttā ca vippayuttā ca antamaso dve pañcaviññāṇadhammāpi labbhanti| yathā hi tayo purisā suttaṃ suttanti vadeyyuṃ, catuttho ratanāvutasuttanti| tesu purimā tayo takkagatampi paṭṭivaṭṭakādigatampi yaṃkiñci bahuṃ suttaṃ labhanti antamaso makkaṭakasuttampi| ratanāvutasuttaṃ pariyesanto mandaṃ labhati, evaṃsampadamidaṃ veditabbaṃ| heṭṭhato vā paññā viññāṇena saddhiṃ sampayogaṃ labhāpitā vissaṭṭhattāva idha na gahitāti vadanti| <hi rend="bold">yaṃ hāvuso, vedetī</hi>ti yaṃ ārammaṇaṃ vedanā vedeti, saññāpi tadeva sañjānāti| <hi rend="bold">yaṃ sañjānātī</hi>ti yaṃ ārammaṇaṃ saññā sañjānāti, viññāṇampi tadeva vijānātīti attho|</p>

<p rend="bodytext">idāni sañjānāti vijānāti pajānātīti ettha viseso veditabbo| tattha upasaggamattameva viseso| jānātīti padaṃ pana aviseso| tassāpi jānanatthe viseso veditabbo| saññā hi nīlādivasena ārammaṇaṃ sañjānanamattameva, aniccaṃ dukkhaṃ anattāti lakkhaṇapaṭivedhaṃ pāpetuṃ na sakkoti| viññāṇaṃ nīlādivasena ārammaṇañceva sañjānāti, aniccādilakkhaṇapaṭivedhañca pāpeti, ussakkitvā pana maggapātubhāvaṃ pāpetuṃ na sakkoti| paññā nīlādivasena ārammaṇampi <pb ed="P" n="2.0344"/> sañjānāti, aniccādivasena <pb ed="M" n="2.0244"/> lakkhaṇapaṭivedhampi pāpeti, ussakkitvā maggapātubhāvaṃ pāpetumpi sakkoti|</p>

<p rend="bodytext">yathā hi heraññikaphalake kahāpaṇarāsimhi kate ajātabuddhi dārako gāmikapuriso mahāheraññikoti <pb ed="V" n="2.0240"/> tīsu janesu oloketvā ṭhitesu ajātabuddhi dārako kahāpaṇānaṃ cittavicittacaturassamaṇḍalabhāvameva jānāti, idaṃ manussānaṃ upabhogaparibhogaṃ ratanasammatanti na jānāti| gāmikapuriso cittādibhāvañceva jānāti, manussānaṃ upabhogaparibhogaratanasammatabhāvañca| ‘‘ayaṃ kūṭo ayaṃ cheko ayaṃ karato ayaṃ saṇho’’ti pana na jānāti| mahāheraññiko cittādibhāvampi ratanasammatabhāvampi kūṭādibhāvampi jānāti, jānanto ca pana naṃ rūpaṃ disvāpi jānāti, ākoṭitassa saddaṃ sutvāpi, gandhaṃ ghāyitvāpi, rasaṃ sāyitvāpi, hatthena garukalahukabhāvaṃ upadhāretvāpi asukagāme katotipi jānāti, asukanigame asukanagare asukapabbatacchāyāya asukanadītīre katotipi, asukācariyena katotipi jānāti| evamevaṃ saññā ajātabuddhidārakassa kahāpaṇadassanaṃ viya nīlādivasena ārammaṇamattameva sañjānāti| viññāṇaṃ gāmikapurisassa kahāpaṇadassanaṃ viya nīlādivasena ārammaṇampi sañjānāti, aniccādivasena lakkhaṇapaṭivedhampi pāpeti| paññā mahāheraññikassa kahāpaṇadassanaṃ viya nīlādivasena ārammaṇampi sañjānāti, aniccādivasena lakkhaṇapaṭivedhampi pāpeti, ussakkitvā maggapātubhāvampi pāpeti| so pana nesaṃ viseso duppaṭivijjho|</p>

<p rend="bodytext">tenāha āyasmā nāgaseno – ‘‘dukkaraṃ, mahārāja, bhagavatā katanti| kiṃ, bhante, nāgasena bhagavatā dukkaraṃ katanti? dukkaraṃ, mahārāja, bhagavatā kataṃ, imesaṃ arūpīnaṃ cittacetasikānaṃ dhammānaṃ ekārammaṇe pavattamānānaṃ vavatthānaṃ akkhātaṃ, ayaṃ phasso, ayaṃ vedanā, ayaṃ saññā, ayaṃ cetanā, idaṃ citta’’nti (mi. pa. 2.7.16)| yathā hi tilatelaṃ, sāsapatelaṃ, madhukatelaṃ, eraṇḍakatelaṃ, vasātelanti imāni pañca telāni ekacāṭiyaṃ pakkhipitvā divasaṃ yamakamanthehi manthetvā tato idaṃ tilatelaṃ, idaṃ sāsapatelanti ekekassa pāṭiyekkaṃ uddharaṇaṃ nāma dukkaraṃ, idaṃ tato <pb ed="M" n="2.0245"/> dukkarataraṃ| bhagavā pana sabbaññutaññāṇassa <pb ed="P" n="2.0345"/> suppaṭividdhattā dhammissaro dhammarājā imesaṃ arūpīnaṃ dhammānaṃ ekārammaṇe pavattamānānaṃ vavatthānaṃ akkhāsi| pañcannaṃ mahānadīnaṃ samuddaṃ paviṭṭhaṭṭhāne, ‘‘idaṃ gaṅgāya udakaṃ, idaṃ yamunāyā’’ti evaṃ pāṭiyekkaṃ udakuddharaṇenāpi ayamattho veditabbo|</p>

<p rend="bodytext" n="451"><hi rend="paranum">451</hi><hi rend="dot">.</hi> <hi rend="bold">nissaṭṭhenā</hi>ti nissaṭena pariccattena vā| tattha <hi rend="bold">nissaṭenā</hi>ti atthe sati pañcahi indriyehīti <pb ed="V" n="2.0241"/> nissakkavacanaṃ| <hi rend="bold">pariccattenā</hi>ti atthe sati karaṇavacanaṃ veditabbaṃ| idaṃ vuttaṃ hoti – pañcahi indriyehi nissaritvā manodvāre pavattena pañcahi vā indriyehi tassa vatthubhāvaṃ anupagamanatāya pariccattenāti| <hi rend="bold">parisuddhenā</hi>ti nirupakkilesena| <hi rend="bold">manoviññāṇenā</hi>ti rūpāvacaracatutthajjhānacittena| <hi rend="bold">kiṃ neyya</hi>nti kiṃ jānitabbaṃ| ‘‘yaṃkiñci neyyaṃ nāma atthi dhamma’’ntiādīsu (mahāni. 69) hi jānitabbaṃ neyyanti vuttaṃ| <hi rend="bold">ākāsānañcāyatanaṃ neyya</hi>nti kathaṃ rūpāvacaracatutthajjhānacittena arūpāvacarasamāpatti neyyāti? rūpāvacaracatutthajjhāne ṭhitena arūpāvacarasamāpattiṃ nibbattetuṃ sakkā hoti| ettha ṭhitassa hi sā ijjhati| tasmā ‘‘ākāsānañcāyatanaṃ neyya’’ntiādimāha| atha nevasaññānāsaññāyatanaṃ kasmā na vuttanti? pāṭiyekkaṃ abhinivesābhāvato| tattha hi kalāpato nayato sammasanaṃ labbhati, dhammasenāpatisadisassāpi hi bhikkhuno pāṭiyekkaṃ abhiniveso na jāyati| tasmā theropi, ‘‘evaṃ kirame dhammā ahutvā sambhonti, hutvā paṭiventī’’ti (ma. ni. 3.94) kalāpato nayato sammasitvā vissajjesīti| bhagavā pana sabbaññutaññāṇassa hatthagatattā nevasaññānāsaññāyatanasamāpattiyampi paropaññāsa dhamme pāṭiyekkaṃ aṃguddhāreneva uddharitvā, ‘‘yāvatā saññāsamāpattiyo, tāvatā aññāpaṭivedho’’ti āha|</p>

<p rend="bodytext"><hi rend="bold">paññācakkhunā pajānātī</hi>ti dassanapariṇāyakaṭṭhena cakkhubhūtāya paññāya pajānāti| tattha dve paññā samādhipaññā vipassanāpaññā ca| samādhipaññāya kiccato asammohato ca pajānāti| vipassanāpaññāya lakkhaṇapaṭivedhena ārammaṇato jānanaṃ kathitaṃ| <hi rend="bold">kimatthiyā</hi>ti ko etissā attho| <hi rend="bold">abhiññatthā</hi>tiādīsu <pb ed="P" n="2.0346"/> abhiññeyye dhamme abhijānātīti <pb ed="M" n="2.0246"/> <hi rend="bold">abhiññatthā</hi>| pariññeyye dhamme parijānātīti <hi rend="bold">pariññatthā</hi>| pahātabbe dhamme pajahatīti <hi rend="bold">pahānatthā</hi>| sā panesā lokiyāpi abhiññatthā ca pariññatthā ca vikkhambhanato pahānatthā| lokuttarāpi abhiññatthā ca pariññatthā ca samucchedato pahānatthā| tattha lokiyā kiccato asammohato ca pajānāti, lokuttarā asammohato|</p>

<p rend="bodytext" n="452"><hi rend="paranum">452</hi><hi rend="dot">.</hi> <hi rend="bold">sammādiṭṭhiyā uppādāyā</hi>ti vipassanāsammādiṭṭhiyā ca maggasammādiṭṭhiyā ca| <hi rend="bold">parato ca ghoso</hi>ti sappāyadhammassavanaṃ| <hi rend="bold">yoniso ca manasikāro</hi>ti attano upāyamanasikāro| tattha sāvakesu api dhammasenāpatino dve paccayā laddhuṃ vaṭṭantiyeva| thero hi kappasatasahassādhikaṃ <pb ed="V" n="2.0242"/> ekaṃ asaṅkhyeyyaṃ pāramiyo pūretvāpi attano dhammatāya aṇumattampi kilesaṃ pajahituṃ nāsakkhi| ‘‘ye dhammā hetuppabhavā’’ti (mahāva. 60) assajittherato imaṃ gāthaṃ sutvāvassa paṭivedho jāto| paccekabuddhānaṃ pana sabbaññubuddhānañca paratoghosakammaṃ natthi, yonisomanasikārasmiṃyeva ṭhatvā paccekabodhiñca sabbaññutaññāṇañca nibbattenti|</p>

<p rend="bodytext"><hi rend="bold">anuggahitā</hi>ti laddhūpakārā| <hi rend="bold">sammādiṭṭhī</hi>ti arahattamaggasammādiṭṭhi| phalakkhaṇe nibbattā cetovimutti phalaṃ assāti <hi rend="bold">cetovimuttiphalā</hi>| tadeva cetovimuttisaṅkhātaṃ phalaṃ ānisaṃso assāti cetovimuttiphalānisaṃsā| dutiyapadepi eseva nayo| ettha ca catutthaphalapaññā paññāvimutti nāma, avasesā dhammā cetovimuttīti veditabbā| <hi rend="bold">sīlānuggahitā</hi>tiādīsu <hi rend="bold">sīla</hi>nti catupārisuddhisīlaṃ| <hi rend="bold">suta</hi>nti sappāyadhammassavanaṃ| <hi rend="bold">sākacchā</hi>ti kammaṭṭhāne khalanapakkhalanacchedanakathā| <hi rend="bold">samatho</hi>ti vipassanāpādikā aṭṭha samāpattiyo| <hi rend="bold">vipassanā</hi>ti sattavidhā anupassanā| catupārisuddhisīlañhi pūrentassa, sappāyadhammassavanaṃ suṇantassa, kammaṭṭhāne khalanapakkhalanaṃ chindantassa, vipassanāpādikāsu aṭṭhasamāpattīsu kammaṃ karontassa, sattavidhaṃ anupassanaṃ bhāventassa arahattamaggo uppajjitvā phalaṃ deti|</p>

<p rend="bodytext">yathā hi madhuraṃ ambapakkaṃ paribhuñjitukāmo ambapotakassa <pb ed="P" n="2.0347"/> samantā udakakoṭṭhakaṃ thiraṃ katvā bandhati| ghaṭaṃ gahetvā kālena kālaṃ udakaṃ āsiñcati| udakassa anikkhamanatthaṃ mariyādaṃ thiraṃ karoti| yā hoti <pb ed="M" n="2.0247"/> samīpe valli vā sukkhadaṇḍako vā kipillikapuṭo vā makkaṭakajālaṃ vā, taṃ apaneti| khaṇittiṃ gahetvā kālena kālaṃ mūlāni parikhaṇati| evamassa appamattassa imāni pañca kāraṇāni karoto so ambo vaḍḍhitvā phalaṃ deti| evaṃsampadamidaṃ veditabbaṃ| rukkhassa samantato koṭṭhakabandhanaṃ viya hi sīlaṃ daṭṭhabbaṃ, kālena kālaṃ udakasiñcanaṃ viya dhammassavanaṃ, mariyādāya thirabhāvakaraṇaṃ viya samatho, samīpe valliādīnaṃ haraṇaṃ viya kammaṭṭhāne khalanapakkhalanacchedanaṃ, kālena kālaṃ khaṇittiṃ gahetvā mūlakhaṇanaṃ viya sattannaṃ anupassanānaṃ bhāvanā| tehi pañcahi kāraṇehi anuggahitassa ambarukkhassa madhuraphaladānakālo viya imassa bhikkhuno imehi pañcahi dhammehi anuggahitāya sammādiṭṭhiyā arahattaphaladānaṃ veditabbaṃ|</p>

<p rend="bodytext" n="453"><hi rend="paranum">453</hi><hi rend="dot">.</hi> <hi rend="bold">kati</hi> <pb ed="V" n="2.0243"/> <hi rend="bold">panāvuso, bhavā</hi>ti idha kiṃ pucchati? mūlameva gato anusandhi, duppañño yehi bhavehi na uṭṭhāti, te pucchissāmīti pucchati| tattha <hi rend="bold">kāmabhavo</hi>ti kāmabhavūpagaṃ kammaṃ kammābhinibbattā upādinnakkhandhāpīti ubhayamekato katvā kāmabhavoti āha| rūpārūpabhavesupi eseva nayo| <hi rend="bold">āyati</hi>nti anāgate| punabbhavassa abhinibbattīti <hi rend="bold">punabbhavābhinibbatti</hi>| idha vaṭṭaṃ pucchissāmīti pucchati| <hi rend="bold">tatrātatrābhinandanā</hi>ti rūpābhinandanā saddābhinandanāti evaṃ tahiṃ tahiṃ abhinandanā, karaṇavacane cetaṃ paccattaṃ| tatratatrābhinandanāya punabbhavābhinibbatti hotīti attho| ettāvatā hi gamanaṃ hoti, āgamanaṃ hoti, gamanāgamanaṃ hoti, vaṭṭaṃ vattatīti vaṭṭaṃ matthakaṃ pāpetvā dassesi| idāni vivaṭṭaṃ pucchanto ‘‘kathaṃ panāvuso’’tiādimāha| tassa vissajjane <hi rend="bold">avijjāvirāgā</hi>ti avijjāya khayanirodhena| <hi rend="bold">vijjuppādā</hi>ti arahattamaggavijjāya uppādena| kiṃ <pb ed="P" n="2.0348"/> avijjā pubbe niruddhā, atha vijjā pubbe uppannāti? ubhayametaṃ na vattabbaṃ| padīpujjalanena andhakāravigamo viya vijjuppādena avijjā niruddhāva hoti| <hi rend="bold">taṇhānirodhā</hi>ti taṇhāya khayanirodhena| <hi rend="bold">punabbhavābhinibbatti na hotī</hi>ti evaṃ āyatiṃ punabbhavassa abhinibbatti na hoti, gamanaṃ āgamanaṃ gamanāgamanaṃ upacchijjati, vaṭṭaṃ na vattatīti vivaṭṭaṃ matthakaṃ pāpetvā dassesi|</p>

<p rend="bodytext" n="454"><hi rend="paranum">454</hi><hi rend="dot">.</hi> <hi rend="bold">katamaṃ panāvuso</hi>ti idha kiṃ pucchati? ubhatobhāgavimutto bhikkhu kālena kālaṃ nirodhaṃ samāpajjati| tassa nirodhapādakaṃ paṭhamajjhānaṃ pucchissāmīti pucchati| <hi rend="bold">paṭhamaṃ jhāna</hi>nti idha kiṃ pucchati? nirodhaṃ samāpajjanakena <pb ed="M" n="2.0248"/> bhikkhunā aṅgavavatthānaṃ koṭṭhāsaparicchedo nāma jānitabbo, idaṃ jhānaṃ pañcaṅgikaṃ caturaṅgikaṃ tivaṅgikaṃ duvaṅgikanti aṅgavavatthānaṃ koṭṭhāsaparicchedaṃ pucchissāmīti pucchati| <hi rend="bold">vitakko</hi>tiādīsu pana abhiniropanalakkhaṇo vitakko, anumajjanalakkhaṇo vicāro, pharaṇalakkhaṇā pīti, sātalakkhaṇaṃ sukhaṃ, avikkhepalakkhaṇā cittekaggatāti ime pañca dhammā vattanti| <hi rend="bold">kataṅgavippahīna</hi>nti idha pana kiṃ pucchati? nirodhaṃ samāpajjanakena bhikkhunā upakārānupakārāni aṅgāni jānitabbāni, tāni pucchissāmīti pucchati, vissajjanaṃ panettha pākaṭameva| iti heṭṭhā nirodhapādakaṃ paṭhamajjhānaṃ gahitaṃ, upari tassa anantarapaccayaṃ nevasaññānāsaññāyatanasamāpattiṃ pucchissati| antarā pana cha samāpattiyo saṃkhittā, nayaṃ vā dassetvā vissaṭṭhāti veditabbā|</p>

<p rend="bodytext" n="455"><hi rend="paranum">455</hi><hi rend="dot">.</hi> idāni <pb ed="V" n="2.0244"/> viññāṇanissaye pañca pasāde pucchanto <hi rend="bold">pañcimāni, āvuso</hi>tiādimāha| tattha <hi rend="bold">gocaravisaya</hi>nti gocarabhūtaṃ visayaṃ| <hi rend="bold">aññamaññassā</hi>ti cakkhu sotassa sotaṃ vā cakkhussāti evaṃ ekekassa gocaravisayaṃ na paccanubhoti| sace hi nīlādibhedaṃ rūpārammaṇaṃ samodhānetvā sotindriyassa upaneyya, ‘‘iṅgha tāva naṃ vavatthapehi vibhāvehi, kiṃ nāmetaṃ ārammaṇa’’nti| cakkhuviññāṇañhi vināpi mukhena attano dhammatāya evaṃ vadeyya – ‘‘are andhabāla<pb ed="P" n="2.0349"/>, vassasatampi vassasahassampi paridhāvamāno aññatra mayā kuhiṃ etassa jānanakaṃ labhissasi, āhara naṃ cakkhupasāde upanehi, ahametaṃ ārammaṇaṃ jānissāmi, yadi vā nīlaṃ yadi vā pītakaṃ, na hi eso aññassa visayo, mayheveso visayo’’ti| sesadvāresupi eseva nayo| evametāni aññamaññassa gocaraṃ visayaṃ na paccanubhonti nāma| <hi rend="bold">kiṃ paṭisaraṇa</hi>nti etesaṃ kiṃ paṭisaraṇaṃ, kiṃ etāni paṭisarantīti pucchati| <hi rend="bold">mano paṭisaraṇa</hi>nti javanamano paṭisaraṇaṃ| <hi rend="bold">mano ca nesa</hi>nti manodvārikajavanamano vā pañcadvārikajavanamano vā etesaṃ gocaravisayaṃ rajjanādivasena anubhoti| cakkhuviññāṇañhi rūpadassanamattameva, ettha rajjanaṃ vā dussanaṃ vā muyhanaṃ vā natthi| etasmiṃ pana dvāre javanaṃ rajjati vā dussati vā muyhati vā| sotaviññāṇādīsupi eseva nayo|</p>

<p rend="bodytext">tatrāyaṃ upamā – pañca kira dubbalabhojakā rājānaṃ sevitvā kicchena kasirena ekasmiṃ pañcakulike gāme parittakaṃ āyaṃ labhiṃsu| tesaṃ tattha <pb ed="M" n="2.0249"/> macchabhāgo maṃsabhāgo yuttikahāpaṇo vā, bandhakahāpaṇo vā, māpahārakahāpaṇo vā, aṭṭhakahāpaṇo vā, soḷasakahāpaṇo vā, bāttiṃsakahāpaṇo vā, catusaṭṭhikahāpaṇo vā, daṇḍoti ettakamattameva pāpuṇāti| satavatthukaṃ pañcasatavatthukaṃ sahassavatthukaṃ mahābaliṃ rājāva gaṇhāti| tattha pañcakulikagāmo viya pañca pasādā daṭṭhabbā; pañca dubbalabhojakā viya pañca viññāṇāni; rājā viya javanaṃ; dubbalabhojakānaṃ parittakaṃ āyapāpuṇanaṃ viya cakkhuviññāṇādīnaṃ rūpadassanādimattaṃ| rajjanādīni pana etesu natthi| rañño mahābaliggahaṇaṃ viya tesu dvāresu javanassa rajjanādīni veditabbāni|</p>

<p rend="bodytext" n="456"><hi rend="paranum">456</hi><hi rend="dot">.</hi> <hi rend="bold">pañcimāni, āvuso</hi>ti idha kiṃ pucchati? antonirodhasmiṃ pañca pasāde| kiriyamayapavattasmiñhi <pb ed="V" n="2.0245"/> vattamāne arūpadhammā pasādānaṃ balavapaccayā honti| yo pana taṃ pavattaṃ nirodhetvā nirodhasamāpattiṃ samāpanno, tassa antonirodhe pañca pasādā kiṃ paṭicca tiṭṭhantīti idaṃ pucchissāmīti pucchati| <hi rend="bold">āyuṃ paṭiccā</hi>ti jīvitindriyaṃ paṭicca tiṭṭhanti<pb ed="P" n="2.0350"/>| <hi rend="bold">usmaṃ paṭiccā</hi>ti jīvitindriyaṃ kammajatejaṃ paṭicca tiṭṭhati| yasmā pana kammajatejopi jīvitindriyena vinā na tiṭṭhati, tasmā ‘‘usmā āyuṃ paṭicca tiṭṭhatī’’ti āha| <hi rend="bold">jhāyato</hi>ti jalato| <hi rend="bold">acciṃ paṭiccā</hi>ti jālasikhaṃ paṭicca| <hi rend="bold">ābhā paññāyatī</hi>ti āloko nāma paññāyati| <hi rend="bold">ābhaṃ paṭicca accī</hi>ti taṃ ālokaṃ paṭicca jālasikhā paññāyati|</p>

<p rend="bodytext"><hi rend="bold">evameva kho, āvuso, āyu usmaṃ paṭicca tiṭṭhatī</hi>ti ettha jālasikhā viya kammajatejo| āloko viya jīvitindriyaṃ| jālasikhā hi uppajjamānā ālokaṃ gahetvāva uppajjati| sā tena attanā janitālokeneva sayampi aṇu thūlā dīghā rassāti pākaṭā hoti| tattha jālapavattiyā janitālokena tassāyeva jālapavattiyā pākaṭabhāvo viya usmaṃ paṭicca nibbattena kammajamahābhūtasambhavena jīvitindriyena usmāya anupālanaṃ| jīvitindriyañhi dasapi vassāni…pe.… vassasatampi kammajatejapavattaṃ pāleti| iti mahābhūtāni upādārūpānaṃ nissayapaccayādivasena paccayāni hontīti āyu usmaṃ paṭicca tiṭṭhati| jīvitindriyaṃ <pb ed="M" n="2.0250"/> mahābhūtāni pāletīti usmā āyuṃ paṭicca tiṭṭhatīti veditabbā|</p>

<p rend="bodytext" n="457"><hi rend="paranum">457</hi><hi rend="dot">.</hi> <hi rend="bold">āyusaṅkhārā</hi>ti āyumeva| <hi rend="bold">vedaniyā dhammā</hi>ti vedanā dhammāva| <hi rend="bold">vuṭṭhānaṃ paññāyatī</hi>ti samāpattito vuṭṭhānaṃ paññāyati| yo hi bhikkhu arūpapavatte ukkaṇṭhitvā saññañca vedanañca nirodhetvā nirodhaṃ samāpanno, tassa yathāparicchinnakālavasena rūpajīvitindriyapaccayā arūpadhammā uppajjanti| evaṃ pana rūpārūpapavattaṃ pavattati| yathā kiṃ? yathā eko puriso jālāpavatte ukkhaṇṭhito udakena paharitvā jālaṃ appavattaṃ katvā chārikāya aṅgāre pidhāya tuṇhī nisīdati| yadā panassa puna jālāya attho hoti, chārikaṃ apanetvā aṅgāre parivattetvā upādānaṃ datvā mukhavātaṃ vā tālavaṇṭavātaṃ vā dadāti| atha jālāpavattaṃ puna pavattati| evameva jālāpavattaṃ viya arūpadhammā| purisassa jālāpavatte ukkaṇṭhitvā udakappahārena jālaṃ appavattaṃ katvā chārikāya aṅgāre pidhāya tuṇhībhūtassa nisajjā viya bhikkhuno <pb ed="P" n="2.0351"/> arūpapavatte ukkaṇṭhitvā saññañca vedanañca nirodhetvā nirodhasamāpajjanaṃ| chārikāya <pb ed="V" n="2.0246"/> pihitaṅgārā viya rūpajīvitindriyaṃ| purisassa puna jālāya atthe sati chārikāpanayanādīni viya bhikkhuno yathāparicchinnakālāpagamanaṃ| aggijālāya pavatti viya puna arūpadhammesu uppannesu rūpārūpapavatti veditabbā|</p>

<p rend="bodytext"><hi rend="bold">āyu usmā ca viññāṇa</hi>nti rūpajīvitindriyaṃ, kammajatejodhātu, cittanti ime tayo dhammā yadā imaṃ rūpakāyaṃ jahanti, athāyaṃ acetanaṃ kaṭṭhaṃ viya pathaviyaṃ chaḍḍito setīti attho| vuttañcetaṃ –</p>

<p rend="gatha1">‘‘āyu usmā ca viññāṇaṃ, yadā kāyaṃ jahantimaṃ|</p>

<p rend="gathalast">apaviddho tadā seti, parabhattaṃ acetana’’nti|| (saṃ. ni. 3.95)|</p>

<p rend="bodytext"><hi rend="bold">kāyasaṅkhārā</hi>ti assāsapassāsā| <hi rend="bold">vacīsaṅkhārā</hi>ti vitakkavicārā| <hi rend="bold">cittasaṅkhārā</hi>ti saññāvedanā| <hi rend="bold">āyū</hi>ti rūpajīvitindriyaṃ| <hi rend="bold">paribhinnānī</hi>ti upahatāni, vinaṭṭhānīti attho| tattha keci ‘‘nirodhasamāpannassa cittasaṅkhārāva niruddhā’’ti vacanato cittaṃ aniruddhaṃ hoti, tasmā sacittakā ayaṃ samāpattīti vadanti| te vattabbā – ‘‘vacīsaṅkhārāpissa niruddhā’’ti vacanato vācā aniruddhā hoti, tasmā nirodhaṃ samāpannena dhammampi kathentena sajjhāyampi <pb ed="M" n="2.0251"/> karontena nisīditabbaṃ siyā| ‘‘yo cāyaṃ mato kālaṅkato, tassāpi cittasaṅkhārā niruddhā’’ti vacanato cittaṃ aniruddhaṃ bhaveyya, tasmā kālaṅkate mātāpitaro vā arahante vā jhāpayantena anantariyakammaṃ kataṃ bhaveyya| iti byañjane abhinivesaṃ akatvā ācariyānaṃ naye ṭhatvā attho upaparikkhitabbo| attho hi paṭisaraṇaṃ, na byañjanaṃ|</p>

<p rend="bodytext"><hi rend="bold">indriyāni vippasannānī</hi>ti kiriyamayapavattasmiñhi vattamāne bahiddhā ārammaṇesu pasāde ghaṭṭentesu indriyāni kilamantāni upahatāni makkhitāni viya honti, vātādīhi uṭṭhitena rajena catumahāpathe ṭhapitādāso viya| yathā <pb ed="P" n="2.0352"/> pana thavikāyaṃ pakkhipitvā mañjūsādīsu ṭhapito ādāso antoyeva virocati, evaṃ nirodhaṃ samāpannassa bhikkhuno antonirodhe pañca pasādā ativirocanti| tena vuttaṃ ‘‘indriyāni vippasannānī’’ti|</p>

<p rend="bodytext" n="458"><hi rend="paranum">458</hi><hi rend="dot">.</hi> <hi rend="bold">kati</hi> <pb ed="V" n="2.0247"/> <hi rend="bold">panāvuso, paccayā</hi>ti idha kiṃ pucchati? nirodhassa anantarapaccayaṃ nevasaññānāsaññāyatanaṃ pucchissāmīti pucchati| vissajjane panassa <hi rend="bold">sukhassa ca pahānā</hi>ti cattāro apagamanapaccayā kathitā| <hi rend="bold">animittāyā</hi>ti idha kiṃ pucchati? nirodhato vuṭṭhānakaphalasamāpattiṃ pucchissāmīti pucchati| avasesasamāpattivuṭṭhānañhi bhavaṅgena hoti, nirodhā vuṭṭhānaṃ pana vipassanānissandāya phalasamāpattiyāti tameva pucchati| <hi rend="bold">sabbanimittāna</hi>nti rūpādīnaṃ sabbārammaṇānaṃ| <hi rend="bold">animittāya ca dhātuyā manasikāro</hi>ti sabbanimittāpagatāya nibbānadhātuyā manasikāro| phalasamāpattisahajātaṃ manasikāraṃ sandhāyāha| iti heṭṭhā nirodhapādakaṃ paṭhamajjhānaṃ gahitaṃ, nirodhassa anantarapaccayaṃ nevasaññānāsaññāyatanaṃ gahitaṃ, idha nirodhato vuṭṭhānakaphalasamāpatti gahitāti|</p>

<p rend="bodytext">imasmiṃ ṭhāne nirodhakathā kathetabbā hoti| sā, ‘‘dvīhi balehi samannāgatattā tayo ca saṅkhārānaṃ paṭippassaddhiyā soḷasahi ñāṇacariyāhi navahi samādhicariyāhi vasībhāvatāpaññā nirodhasamāpattiyā ñāṇa’’nti evaṃ paṭisambhidāmagge (paṭi. ma. 1.83) āgatā| <hi rend="bold">visuddhimagge</hi> panassā sabbākārena vinicchayakathā kathitā|</p>

<p rend="bodytext">idāni <pb ed="M" n="2.0252"/> valañjanasamāpattiṃ pucchanto <hi rend="bold">kati panāvuso, paccayā</hi>tiādimāha| nirodhato hi vuṭṭhānakaphalasamāpattiyā ṭhiti nāma na hoti, ekaṃ dve cittavārameva pavattitvā bhavaṅgaṃ otarati| ayañhi bhikkhu satta divase arūpapavattaṃ nirodhetvā nisinno nirodhavuṭṭhānakaphalasamāpattiyaṃ na ciraṃ tiṭṭhati| valañjanasamāpattiyaṃ pana addhānaparicchedova pamāṇaṃ| tasmā sā ṭhiti nāma hoti| tenāha – ‘‘animittāya cetovimuttiyā ṭhitiyā’’ti| tassā ciraṭṭhitatthaṃ kati paccayāti attho| vissajjane panassā <hi rend="bold">pubbe ca abhisaṅkhāro</hi>ti addhānaparicchedo vutto| <hi rend="bold">vuṭṭhānāyā</hi>ti idha bhavaṅgavuṭṭhānaṃ pucchati| vissajjanepissā <hi rend="bold">sabbanimittānañca</hi> <pb ed="P" n="2.0353"/> <hi rend="bold">manasikāro</hi>ti rūpādinimittavasena bhavaṅgasahajātamanasikāro vutto|</p>

<p rend="bodytext" n="459"><hi rend="paranum">459</hi><hi rend="dot">.</hi> <hi rend="bold">yā cāyaṃ, āvuso</hi>ti idha kiṃ pucchati? idha aññaṃ abhinavaṃ nāma natthi| heṭṭhā kathitadhammeyeva ekato samodhānetvā pucchāmīti pucchati| kattha pana te kathitā? ‘‘nīlampi <pb ed="V" n="2.0248"/> sañjānāti pītakampi, lohitakampi, odātakampi sañjānātī’’ti (ma. ni. 1.450) etasmiñhi ṭhāne appamāṇā cetovimutti kathitā| ‘‘natthi kiñcīti ākiñcaññāyatananti neyya’’nti (ma. ni. 1.451) ettha ākiñcaññaṃ| ‘‘paññācakkhunā pajānātī’’ti (ma. ni. 1.451) ettha suññatā| ‘‘kati panāvuso, paccayā animittāya cetovimuttiyā ṭhitiyā vuṭṭhānāyā’’ti ettha animittā| evaṃ heṭṭhā kathitāva imasmiṃ ṭhāne ekato samodhānetvā pucchati| taṃ pana paṭikkhipitvā etā tasmiṃ tasmiṃ ṭhāne niddiṭṭhāvāti vatvā aññe cattāro dhammā ekanāmakā atthi| eko dhammo catunāmako atthi, etaṃ pākaṭaṃ katvā kathāpetuṃ idha pucchatīti aṭṭhakathāyaṃ sanniṭṭhānaṃ kataṃ| tassā vissajjane <hi rend="bold">ayaṃ vuccatāvuso, appamāṇā cetovimuttī</hi>ti ayaṃ pharaṇappamāṇatāya appamāṇā nāma| ayañhi appamāṇe vā satte pharati, ekasmimpi vā satte asesetvā pharati|</p>

<p rend="bodytext"><hi rend="bold">ayaṃ vuccatāvuso, ākiñcaññā</hi>ti ārammaṇakiñcanassa abhāvato ākiñcaññā| <hi rend="bold">attena vā</hi>ti atta bhāvaposapuggalādisaṅkhātena attena suññaṃ| <hi rend="bold">attaniyena vā</hi>ti cīvarādiparikkhārasaṅkhātena attaniyena suññaṃ| <hi rend="bold">animittā</hi>ti <pb ed="M" n="2.0253"/> rāganimittādīnaṃ abhāveneva animittā, arahattaphalasamāpattiṃ sandhāyāha| <hi rend="bold">nānatthā ceva nānābyañjanā cā</hi>ti byañjanampi nesaṃ nānā atthopi| tattha byañjanassa nānatā pākaṭāva| attho pana, appamāṇā cetovimutti bhūmantarato mahaggatā eva hoti rūpāvacarā; ārammaṇato satta paññattiārammaṇā| ākiñcaññā bhummantarato mahaggatā arūpāvacarā; ārammaṇato na vattabbārammaṇā| suññatā bhummantarato kāmāvacarā; ārammaṇato saṅkhārārammaṇā| vipassanā hi ettha suññatāti adhippetā| animittā bhummantarato lokuttarā; ārammaṇato nibbanārammaṇā|</p>

<p rend="bodytext"><hi rend="bold">rāgo</hi> <pb ed="P" n="2.0354"/> <hi rend="bold">kho, āvuso, pamāṇakaraṇo</hi>tiādīsu yathā pabbatapāde pūtipaṇṇarasudakaṃ nāma hoti kāḷavaṇṇaṃ; olokentānaṃ byāmasatagambhīraṃ viya khāyati| yaṭṭhiṃ vā rajjuṃ vā gahetvā minantassa piṭṭhipādottharaṇamattampi na hoti| evamevaṃ yāva rāgādayo nuppajjanti, tāva puggalaṃ sañjānituṃ na sakkā honti, sotāpanno viya, sakadāgāmī viya, anāgāmī viya ca khāyati| yadā panassa rāgādayo uppajjanti, tadā ratto duṭṭho mūḷhoti paññāyati| iti ete ‘‘ettako aya’’nti puggalassa pamāṇaṃ dassento viya uppajjantīti pamāṇakaraṇā nāma <pb ed="V" n="2.0249"/> vuttā| <hi rend="bold">yāvatā kho, āvuso, appamāṇā cetovimuttiyo</hi>ti yattakā appamāṇā cetovimuttiyo| kittakā pana tā? cattāro brahmavihārā, cattāro maggā, cattāri ca phalānīti dvādasa| tattha brahmavihārā pharaṇappamāṇatāya appamāṇā| sesā pamāṇakaraṇānaṃ kilesānaṃ abhāvena appamāṇā| nibbānampi appamāṇameva, cetovimutti pana na hoti, tasmā na gahitaṃ| <hi rend="bold">akuppā</hi>ti arahattaphalacetovimutti; sā hi tāsaṃ sabbajeṭṭhikā, tasmā aggamakkhāyatīti vuttā| <hi rend="bold">rāgo kho, āvuso, kiñcano</hi>ti rāgo uppajjitvā puggalaṃ kiñcati maddati palibundhati| tasmā kiñcanoti vutto| manussā kira goṇehi khalaṃ maddāpento kiñcehi kapila, kiñcehi kāḷakāti vadanti| evaṃ maddanattho kiñcanatthoti veditabbo| dosamohesupi eseva nayo| <hi rend="bold">ākiñcaññā cetovimuttiyo</hi> nāma nava dhammā ākiñcaññāyatanañca maggaphalāni ca| tattha ākiñcaññāyatanaṃ <pb ed="M" n="2.0254"/> kiñcanaṃ ārammaṇaṃ assa natthīti ākiñcaññaṃ| maggaphalāni kiñcanānaṃ maddanānaṃ palibundhanakilesānaṃ natthitāya ākiñcaññāni| nibbānampi ākiñcaññaṃ, cetovimutti pana na hoti, tasmā na gahitaṃ|</p>

<p rend="bodytext"><hi rend="bold">rāgo kho, āvuso, nimittakaraṇo</hi>tiādīsu yathā nāma dvinnaṃ kulānaṃ sadisā dve vacchakā honti| yāva tesaṃ lakkhaṇaṃ na kataṃ hoti, tāva ‘‘ayaṃ asukakulassa vacchako, ayaṃ asukakulassā’’ti na sakkā honti jānituṃ| yadā pana tesaṃ sattisūlādīsu aññataraṃ lakkhaṇaṃ kataṃ hoti, tadā <pb ed="P" n="2.0355"/> sakkā honti jānituṃ| evameva yāva puggalassa rāgo nuppajjati, tāva na sakkā hoti jānituṃ ariyo vā puthujjano vāti| rāgo panassa uppajjamānova sarāgo nāma ayaṃ puggaloti sañjānananimittaṃ karonto viya uppajjati, tasmā ‘‘nimittakaraṇo’’ti vutto| dosamohesupi eseva nayo|</p>

<p rend="bodytext"><hi rend="bold">animittā cetovimutti</hi> nāma terasa dhammā – vipassanā, cattāro āruppā, cattāro maggā, cattāri ca phalānīti| tattha vipassanā niccanimittaṃ sukhanimittaṃ attanimittaṃ ugghāṭetīti animittā nāma| cattāro āruppā rūpanimittassa abhāvena animittā nāma| maggaphalāni nimittakaraṇānaṃ kilesānaṃ abhāvena animittāni| nibbānampi animittameva, taṃ pana cetovimutti na hoti, tasmā na gahitaṃ| atha kasmā suññatā cetovimutti na gahitāti? sā, ‘‘suññā rāgenā’’tiādivacanato sabbattha anupaviṭṭhāva, tasmā visuṃ na gahitā<pb ed="V" n="2.0250"/>| <hi rend="bold">ekatthā</hi>ti ārammaṇavasena ekatthā| appamāṇaṃ ākiñcaññaṃ suññataṃ animittanti hi sabbānetāni nibbānasseva nāmāni| iti iminā pariyāyena ekatthā| aññasmiṃ pana ṭhāne appamāṇā honti, aññasmiṃ ākiñcaññā aññasmiṃ suññatā aññasmiṃ animittāti iminā pariyāyena nānābyañjanā| iti thero yathānusandhināva desanaṃ niṭṭhapesīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahāvedallasuttavaṇṇanā niṭṭhitā|</p>

</xml>