<xml src="s0203a-m123.xml">
<sutra id="m123"/>
<p rend="subhead">3. acchariyabbhutasuttavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi> <hi rend="bold">evaṃ</hi> <pb ed="V" n="4.0123"/> <hi rend="bold">me suta</hi>nti acchariyabbhutasuttaṃ| tattha <hi rend="bold">yatra hi nāmā</hi>ti acchariyatthe nipāto| yo nāma tathāgatoti attho| <hi rend="bold">chinnapapañce</hi>ti ettha papañcā nāma taṇhā māno diṭṭhīti ime tayo kilesā| <hi rend="bold">chinnavaṭume</hi>ti ettha <hi rend="bold">vaṭuma</hi>nti kusalākusalakammavaṭṭaṃ vuccati| <hi rend="bold">pariyādinnavaṭṭe</hi>ti tasseva vevacanaṃ| <hi rend="bold">sabbadukkhavītivatte</hi>ti sabbaṃ vipākavaṭṭasaṅkhātaṃ dukkhaṃ vītivatte| <hi rend="bold">anussarissatī</hi>ti idaṃ yatrāti nipātavasena anāgatavacanaṃ, attho panettha atītavasena veditabbo| bhagavā hi te buddhe anussari, na idāni anussarissati| <hi rend="bold">evaṃjaccā</hi>ti vipassīādayo khattiyajaccā, kakusandhādayo brāhmaṇajaccāti| <hi rend="bold">evaṃgottā</hi>ti vipassīādayo koṇḍaññagottā, kakusandhādayo kassapagottāti| <hi rend="bold">evaṃsīlā</hi>ti lokiyalokuttarasīlena evaṃsīlā| <hi rend="bold">evaṃdhammā</hi>ti ettha samādhipakkhā dhammā adhippetā<pb ed="P" n="4.0168"/>| lokiyalokuttarena samādhinā evaṃsamādhinoti attho| <hi rend="bold">evaṃpaññā</hi>ti lokiyalokuttarapaññāya evaṃpaññā| <hi rend="bold">evaṃvihārī</hi>ti ettha pana heṭṭhā samādhipakkhānaṃ dhammānaṃ gahitattā vihāro gahitova, puna kasmā gahitameva gaṇhātīti ce, na idaṃ gahitameva| idañhi nirodhasamāpattidīpanatthaṃ, tasmā evaṃnirodhasamāpattivihārīti ayamettha attho|</p>

<p rend="bodytext"><hi rend="bold">evaṃvimuttā</hi>ti <pb ed="M" n="4.0120"/> ettha vikkhambhanavimutti tadaṅgavimutti samucchedavimutti paṭippassaddhivimutti nissaraṇavimuttīti pañcavidhā vimuttiyo| tattha aṭṭha samāpattiyo sayaṃ vikkhambhitehi nīvaraṇādīhi vimuttattā <hi rend="bold">vikkhambhanavimuttī</hi>ti saṅkhaṃ gacchanti| aniccānupassanādikā satta anupassanā sayaṃ tassa tassa paccanīkaṅgavasena paricattāhi niccasaññādīhi vimuttattā <hi rend="bold">tadaṅgavimuttī</hi>ti saṅkhaṃ gacchanti| cattāro ariyamaggā sayaṃ samucchinnehi kilesehi vimuttattā <hi rend="bold">samucchedavimuttī</hi>ti saṅkhaṃ gacchanti| cattāri sāmaññaphalāni maggānubhāvena kilesānaṃ paṭippassaddhante uppannattā <hi rend="bold">paṭippassaddhivimuttī</hi>ti saṅkhaṃ gacchanti| nibbānaṃ sabbakilesehi nissaṭattā apagatattā dūre ṭhitattā <hi rend="bold">nissaraṇavimuttī</hi>ti saṅkhaṃ gataṃ| iti imāsaṃ pañcannaṃ vimuttīnaṃ vasena evaṃvimuttāti evamettha attho veditabbo|</p>

<p rend="bodytext" n="199"><hi rend="paranum">199</hi><hi rend="dot">.</hi> <hi rend="bold">tasmātihā</hi>ti <pb ed="V" n="4.0124"/> yasmā tvaṃ ‘‘tathāgatā acchariyā’’ti vadasi, tasmā taṃ bhiyyoso mattāya paṭibhantu tathāgatassa acchariyā abbhutadhammāti| <hi rend="bold">sato sampajāno</hi>ti ettha dvesampajaññāni manussaloke devaloke ca| tattha vessantarajātake brāhmaṇassa <pb ed="P" n="4.0169"/> dve putte datvā punadivase sakkassa deviṃ datvā sakkena pasīditvā dinne aṭṭha vare gaṇhanto –</p>

<p rend="gatha1">‘‘ito vimuccamānāhaṃ, saggagāmī visesagū|</p>

<p rend="gathalast">anivattī tato assaṃ, aṭṭhametaṃ varaṃ vare’’ti|| (jā. 2.22.2300) –</p>

<p rend="unindented">evaṃ tusitabhavane me paṭisandhi hotūti varaṃ aggahesi, tato paṭṭhāya tusitabhavane uppajjissāmīti jānāti, idaṃ manussaloke sampajaññaṃ| vessantarattabhāvato pana cuto puna tusitabhavane nibbattitvā nibbattosmīti aññāsi, idaṃ devaloke sampajaññaṃ|</p>

<p rend="bodytext">kiṃ pana sesadevatā na jānantīti? no na jānanti| tā pana uyyānavimānakapparukkhe oloketvā devanāṭakehi tūriyasaddena pabodhitā ‘‘mārisa ayaṃ devaloko tumhe idha nibbattā’’ti sāritā jānanti| bodhisatto paṭhamajavanavāre na jānāti, dutiyajavanato paṭṭhāya jānāti| iccassa aññehi asādhāraṇajānanaṃ hoti|</p>

<p rend="bodytext"><hi rend="bold">aṭṭhāsī</hi>ti <pb ed="M" n="4.0121"/> ettha kiñcāpi aññepi devā tattha ṭhitā ṭhitamhāti jānanti, te pana chasu dvāresu balavatā iṭṭhārammaṇena abhibhuyyamānā satiṃ vissajjetvā attano bhuttapītabhāvampi ajānantā āhārūpacchedena kālaṃ karonti| bodhisattassa kiṃ tathārūpaṃ ārammaṇaṃ natthīti? no natthi| so hi sesadeve dasahi ṭhānehi adhiggaṇhāti, ārammaṇena pana attānaṃ maddituṃ na deti, taṃ ārammaṇaṃ abhibhavitvā tiṭṭhati| tena vuttaṃ – ‘‘sato sampajāno, ānanda, bodhisatto tusite kāye aṭṭhāsī’’ti|</p>

<p rend="bodytext" n="200"><hi rend="paranum">200</hi><hi rend="dot">.</hi> <hi rend="bold">yāvatāyuka</hi>nti sesattabhāvesu kiṃ yāvatāyukaṃ na tiṭṭhattīti? āma na tiṭṭhati| aññadā hi dīghāyukadevaloke nibbatto tattha pāramiyo na sakkā pūretunti akkhīni nimīletvā adhimuttikālaṃkiriyaṃ nāma katvā manussaloke nibbattati<pb ed="P" n="4.0170"/>| ayaṃ kālaṅkiriyā <pb ed="V" n="4.0125"/> aññesaṃ na hoti| tadā pana adinnadānaṃ nāma natthi, arakkhitasīlaṃ nāma natthi, sabbapāramīnaṃ pūritattā yāvatāyukaṃ aṭṭhāsi|</p>

<p rend="bodytext"><hi rend="bold">sato sampajāno tusitā kāyā cavitvā mātukucchiṃ okkamatī</hi>ti evaṃ tāva sabbapāramiyo pūretvā tadā bodhisatto yāvatāyukaṃ aṭṭhāsi| devatānaṃ pana – ‘‘manussagaṇanāvasena idāni sattahi divasehi cuti bhavissatī’’ti pañca pubbanimittāni uppajjanti – mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, devo devāsane na saṇṭhāti|</p>

<p rend="bodytext">tattha <hi rend="bold">mālā</hi>ti paṭisandhiggahaṇadivase piḷandhanamālā| tā kira saṭṭhisatasahassādhikā sattapaṇṇāsa-vassakoṭiyo amilāyitvā tadā milāyanti| <hi rend="bold">vatthesu</hi>pi eseva nayo| ettakaṃ pana kālaṃ devānaṃ neva sītaṃ na uṇhaṃ hoti, tasmiṃ kāle sarīrato bindubinduvasena <hi rend="bold">sedā</hi> muccanti| ettakañca kālaṃ tesaṃ sarīre khaṇḍiccapāliccādivasena <hi rend="bold">vivaṇṇatā</hi> na paññāyati, devadhītā soḷasavassuddesikā viya, devaputtā vīsativassuddesikā viya khāyanti| maraṇakāle pana nesaṃ kilantarūpo attabhāvo hoti| ettakañca nesaṃ kālaṃ devaloke <hi rend="bold">ukkaṇṭhitā</hi> <pb ed="M" n="4.0122"/> nāma natthi, maraṇakāle pana nissasanti vijambhanti, sake āsane nābhiramanti|</p>

<p rend="bodytext">imāni pana pubbanimittāni, yathā loke mahāpuññānaṃ rājarājamahāmattādīnaṃyeva ukkāpātabhūmicālacandaggāhādīni <pb ed="P" n="4.0171"/> nimittāni paññāyanti, na sabbesaṃ, evameva mahesakkhānaṃ devatānaṃyeva paññāyanti, na sabbesaṃ| yathā ca manussesu pubbanimittāni nakkhattapāṭhakādayova jānanti, na sabbe, evameva tānipi sabbe devā na jānanti, paṇḍitā eva pana jānanti| tattha ye ca mandena kusalakammena nibbattā devaputtā, te tesu uppannesu – ‘‘idāni ko jānāti, kuhiṃ nibbattissāmā’’ti bhāyanti| ye mahāpuññā, te – ‘‘amhehi dinnaṃ dānaṃ rakkhitaṃ sīlaṃ bhāvitaṃ bhāvanaṃ āgamma uparidevalokesu sampattiṃ anubhavissāmā’’ti na bhāyanti| bodhisattopi tāni pubbanimittāni disvā ‘‘idāni anantare attabhāve buddho bhavissāmī’’ti na bhāyi| athassa tesu nimittesu pātubhūtesu dasasahassacakkavāḷadevatā sannipatitvā – ‘‘mārisa tumhehi dasa pāramiyo pūrentehi na sakkasampattiṃ na mārabrahmacakkavattisampattiṃ <pb ed="V" n="4.0126"/> patthentehi pūritā, lokanittharaṇatthāya pana buddhattaṃ patthayamānehi pūritā| so vo idāni kālo mārisa buddhattāya, samayo mārisa buddhattāyā’’ti yācanti|</p>

<p rend="bodytext">atha mahāsatto devatānaṃ paṭiññaṃ adatvāva kāladīpadesakulajanettiāyuparicchedavasena <hi rend="bold">pañcamahāvilokanaṃ</hi> nāma vilokesi| tattha ‘‘kālo nu kho, na kālo’’ti paṭhamaṃ kālaṃ vilokesi| tattha vassasatasahassato uddhaṃ vaḍḍhitāyukālo kālo nāma na hoti| kasmā? tadā hi sattānaṃ jātijarāmaraṇāni na paññāyanti, buddhānañca dhammadesanā nāma tilakkhaṇamuttā natthi, tesaṃ aniccaṃ dukkhaṃ anattāti kathentānaṃ ‘‘kiṃ nāmetaṃ kathentī’’ti neva sotuṃ na saddhātuṃ <pb ed="P" n="4.0172"/> maññanti, tato abhisamayo na hoti, tasmiṃ asati aniyyānikaṃ sāsanaṃ hoti| tasmā so akālo| vassasatato ūnāyukālopi kālo nāma na hoti| kasmā? tadā hi sattā ussannakilesā honti, ussannakilesānañca dinnovādo ovādaṭṭhāne na tiṭṭhati| udake daṇḍarāji viya khippaṃ vigacchati| tasmā sopi akālo| satasahassato <pb ed="M" n="4.0123"/> pana paṭṭhāya heṭṭhā vassasatato paṭṭhāya uddhaṃ āyukālo kālo nāma| tadā ca vassasatakālo hoti| atha mahāsatto ‘‘nibbattitabbakālo’’ti <hi rend="bold">kālaṃ</hi> passi|</p>

<p rend="bodytext">tato <hi rend="bold">dīpaṃ</hi> vilokento saparivāre cattāro dīpe oloketvā – ‘‘tīsu dīpesu buddhā na nibbattanti, jambudīpeyeva nibbattantī’’ti dīpaṃ passi|</p>

<p rend="bodytext">tato – ‘‘jambudīpo nāma mahā, dasayojanasahassaparimāṇo, katarasmiṃ nu kho padese buddhā nibbattantī’’ti <hi rend="bold">desaṃ</hi> vilokento majjhimadesaṃ passi| majjhimadeso nāma ‘‘puratthimāya disāya gajaṅgalaṃ nāma nigamo’’tiādinā nayena vinaye (mahāva. 259) vuttova| so pana āyāmato tīṇi yojanasatāni| vitthārato aḍḍhatiyāni, parikkhepato navayojanasatānīti| etasmiñhi padese cattāri aṭṭha soḷasa vā asaṅkhyeyyāni, kappasatasahassañca pāramiyo pūretvā sammāsambuddhā uppajjanti| dve asaṅkhyeyyāni, kappasatasahassañca pāramiyo pūretvā paccekabuddhā uppajjanti, ekaṃ <pb ed="P" n="4.0173"/> asaṅkhyeyyaṃ, kappasatasahassañca pāramiyo pūretvā sāriputtamoggallānādayo mahāsāvakā uppajjanti, catunnaṃ mahādīpānaṃ dvisahassānaṃ parittadīpānañca issariyādhipaccakārakacakkavattirājāno uppajjanti, aññe ca mahesakkhā khattiyabrāhmaṇagahapatimahāsālā <pb ed="V" n="4.0127"/> uppajjanti| idañcettha kapilavatthu nāma nagaraṃ, tattha mayā nibbattitabbanti niṭṭhamagamāsi|</p>

<p rend="bodytext">tato <hi rend="bold">kulaṃ</hi> vilokento – ‘‘buddhā nāma lokasammate kule nibbattanti, idāni ca khattiyakulaṃ lokasammataṃ, tattha nibbattissāmi, suddhodano nāma rājā me pitā bhavissatī’’ti kulaṃ passi|</p>

<p rend="bodytext">tato <hi rend="bold">mātaraṃ</hi> vilokento – ‘‘buddhamātā nāma lolā surādhuttā na hoti, kappasatasahassaṃ pūritapāramī jātito paṭṭhāya akhaṇḍapañcasīlā hoti, ayañca mahāmāyā nāma devī edisā| ayaṃ me mātā bhavissati| kittakaṃ panassā āyū’’ti āvajjanto – ‘‘dasannaṃ māsānaṃ upari satta divasānī’’ti passi|</p>

<p rend="bodytext">iti <pb ed="M" n="4.0124"/> imaṃ <hi rend="bold">pañcamahāvilokanaṃ</hi> viloketvā – ‘‘kālo me mārisā buddhabhāvāyā’’ti devatānaṃ saṅgahaṃ karonto paṭiññaṃ datvā ‘‘gacchatha tumhe’’ti tā devatā uyyojetvā tusitadevatāhi parivuto tusitapure nandanavanaṃ pāvisi| sabbadevalokesu hi nandanavanaṃ atthiyeva| tattha naṃ devatā – ‘‘ito cuto sugatiṃ gaccha, ito cuto sugatiṃ gacchā’’ti pubbekatakusalakammokāsaṃ sārayamānā vicaranti| so evaṃ devatāhi kusalaṃ sārayamānāhi parivuto tattha vicarantova cavi|</p>

<p rend="bodytext">evaṃ cuto cavāmīti pajānāti, cuticittaṃ na <pb ed="P" n="4.0174"/> jānāti| paṭisandhiṃ gahetvāpi paṭisandhicittaṃ na jānāti, imasmiṃ me ṭhāne paṭisandhi gahitāti evaṃ pana jānāti| keci pana therā ‘‘āvajjanapariyāyo nāma laddhuṃ vaṭṭati, dutiyatatiyacittavāreyeva jānissatī’’ti vadanti| tipiṭakamahāsīvatthero panāha – ‘‘mahāsattānaṃ paṭisandhi na aññesaṃ paṭisandhisadisā, koṭippattaṃ tesaṃ satisampajaññaṃ| yasmā pana teneva cittena taṃ cittaṃ ñātuṃ na sakkā, tasmā cuticittaṃ na jānāti| cutikkhaṇepi cavāmīti pajānāti, paṭisandhiṃ gahetvāpi paṭisandhicittaṃ na jānāti, asukasmiṃ ṭhāne paṭisandhi gahitāti pajānāti, tasmiṃ kāle dasasahassī kampatī’’ti| evaṃ sato sampajāno mātukucchiṃ okkamanto pana ekūnavīsatiyā paṭisandhicittesu <pb ed="V" n="4.0128"/> mettāpubbabhāgassa somanassa-sahagata-ñāṇasampayutta-asaṅkhārika-kusalacittassa sadisamahāvipākacittena paṭisandhiṃ gaṇhi| mahāsīvatthero pana ‘‘upekkhāsahagatenā’’ti āha|</p>

<p rend="bodytext">paṭisandhiṃ gaṇhanto pana āsāḷhīpuṇṇamāyaṃ uttarāsāḷhanakkhattena aggahesi| tadā kira mahāmāyā pure puṇṇamāya sattamadivasato paṭṭhāya vigatasurāpānaṃ mālāgandhavibhūsanasampannaṃ nakkhattakīḷaṃ anubhavamānā sattame divase pāto vuṭṭhāya gandhodakena nhāyitvā sabbālaṅkāravibhūsitā varabhojanaṃ bhuñjitvā uposathaṅgāni adhiṭṭhāya sirīgabbhaṃ <pb ed="P" n="4.0175"/> pavisitvā sirīsayane nipannā niddaṃ okkamamānā idaṃ supinaṃ addasa – ‘‘cattāro kira naṃ mahārājāno sayaneneva saddhiṃ ukkhipitvā anotattadahaṃ netvā ekamantaṃ aṭṭhaṃsu| atha nesaṃ deviyo āgantvā manussamalaharaṇatthaṃ nhāpetvā dibbavatthaṃ nivāsetvā gandhehi vilimpetvā dibbapupphāni piḷandhitvā tato avidūre rajatapabbato, tassa anto kanakavimānaṃ atthi, tasmiṃ pācīnato <pb ed="M" n="4.0125"/> sīsaṃ katvā nipajjāpesuṃ| atha bodhisatto setavaravāraṇo hutvā tato avidūre eko suvaṇṇapabbato, tattha caritvā tato oruyha rajatapabbataṃ abhiruhitvā uttaradisato āgamma kanakavimānaṃ pavisitvā mātaraṃ padakkhiṇaṃ katvā dakkhiṇapassaṃ phāletvā kucchiṃ paviṭṭhasadiso ahosi|</p>

<p rend="bodytext">atha pabuddhā devī taṃ supinaṃ rañño ārocesi| rājā pabhātāya rattiyā catusaṭṭhimatte brāhmaṇapāmokkhe pakkosāpetvā haritūpalittāya lājādīhi katamaṅgalasakkārāya bhūmiyā mahārahāni āsanāni paññāpetvā tattha nisinnānaṃ brāhmaṇānaṃ sappimadhusakkarābhisaṅkhārassa varapāyāsassa suvaṇṇarajatapātiyo pūretvā suvaṇṇarajatapātītiheva paṭikujjitvā adāsi, aññehi ca ahatavatthakapilagāvīdānādīhi te santappesi| atha nesaṃ sabbakāmasantappitānaṃ supinaṃ ārocāpetvā – ‘‘kiṃ bhavissatī’’ti pucchi| brāhmaṇā āhaṃsu – ‘‘mā cintayi mahārāja, deviyā te kucchimhi gabbho patiṭṭhito, so ca kho purisagabbho, na itthigabbho, putto te bhavissati| so sace agāraṃ ajjhāvasissati, rājā bhavissati cakkavattī| sace agārā nikkhamma pabbajissati, buddho bhavissati <pb ed="P" n="4.0176"/> loke vivaṭṭacchado’’ti| evaṃ sato sampajāno bodhisatto tusitakāyā cavitvā mātukucchiṃ okkamati|</p>

<p rend="bodytext">tattha <pb ed="V" n="4.0129"/> <hi rend="bold">sato sampajāno</hi>ti iminā catutthāya gabbhāvakkantiyā okkamatīti dasseti| catasso hi gabbhāvakkantiyo|</p>

<p rend="bodytext">‘‘catasso imā, bhante, gabbhāvakkantiyo| idha, bhante, ekacco asampajāno mātukucchiṃ okkamati, asampajāno mātukucchismiṃ ṭhāti, asampajāno mātukucchimhā nikkhamati, ayaṃ paṭhamā gabbhāvakkanti|</p>

<p rend="bodytext">puna caparaṃ, bhante, idhekacco sampajāno mātukucchiṃ okkamati, asampajāno mātukucchismiṃ ṭhāti, asampajāno mātukucchimhā nikkhamati, ayaṃ dutiyā gabbhāvakkanti|</p>

<p rend="bodytext">puna caparaṃ, bhante, idhekacco sampajāno mātukucchiṃ okkamati, sampajāno mātukucchismiṃ ṭhāti, asampajāno mātukucchimhā nikkhamati, ayaṃ tatiyā gabbhāvakkanti|</p>

<p rend="bodytext">puna <pb ed="M" n="4.0126"/> caparaṃ, bhante, idhekacco sampajāno mātukucchiṃ okkamati, sampajāno mātukucchismiṃ ṭhāti, sampajāno mātukucchimhā nikkhamati, ayaṃ catutthā gabbhāvakkantī’’ti (dī. ni. 3.147)|</p>

<p rend="bodytext">etāsu paṭhamā lokiyamanussānaṃ hoti, dutiyā asītimahāsāvakānaṃ, tatiyā dvinnaṃ aggasāvakānaṃ paccekabodhisattānañca| te kira kammajavātehi uddhaṃpādā adhosirā anekasataporise papāte viya yonimukhe tāḷacchiggalena hatthī viya ativiya sambādhena yonimukhena nikkhamamānā anantaṃ dukkhaṃ pāpuṇanti| tena nesaṃ ‘‘mayaṃ nikkhamāmā’’ti sampajānatā na hoti| catutthā sabbaññubodhisattānaṃ| te hi mātukucchismiṃ paṭisandhiṃ gaṇhantāpi jānanti, tattha vasantāpi jānanti| nikkhamanakālepi <pb ed="P" n="4.0177"/> nesaṃ kammajavātā uddhaṃpāde adhosire katvā khipituṃ na sakkonti, dve hatthe pasāretvā akkhīni ummīletvā ṭhitakāva nikkhamanti|</p>

<p rend="bodytext" n="201"><hi rend="paranum">201</hi><hi rend="dot">.</hi> <hi rend="bold">mātukucchiṃ okkamatī</hi>ti ettha mātukucchiṃ okkanto hotīti attho| okkante <pb ed="V" n="4.0130"/> hi tasmiṃ evaṃ hoti, na okkamamāne| <hi rend="bold">appamāṇo</hi>ti buddhappamāṇo, vipuloti attho| <hi rend="bold">uḷāro</hi>ti tasseva vevacanaṃ| <hi rend="bold">devānubhāva</hi>nti ettha devānaṃ ayamānubhāvo – nivatthavatthassa pabhā dvādasa yojanāni pharati, tathā sarīrassa, tathā alaṅkārassa, tathā vimānassa, taṃ atikkamitvāti attho|</p>

<p rend="bodytext"><hi rend="bold">lokantarikā</hi>ti tiṇṇaṃ tiṇṇaṃ cakkavāḷānaṃ antarā ekeko lokantarikā hoti, tiṇṇaṃ sakaṭacakkānaṃ pattānaṃ vā aññamaññaṃ āhacca ṭhapitānaṃ majjhe okāso viya| so pana lokantarikanirayo parimāṇato aṭṭhayojanasahasso hoti| <hi rend="bold">aghā</hi>ti niccavivaṭā| <hi rend="bold">asaṃvutā</hi>ti heṭṭhāpi appatiṭṭhā| <hi rend="bold">andhakārā</hi>ti tamabhūtā| <hi rend="bold">andhakāratimisā</hi>ti cakkhuviññāṇuppattinivāraṇato andhabhāvakaraṇatimisena samannāgatā| tattha kira cakkhuviññāṇaṃ na jāyati| <hi rend="bold">evaṃmahiddhikā</hi>ti candimasūriyā kira ekappahāreneva tīsu dīpesu paññāyanti, evaṃmahiddhikā| ekekāya disāya navanavayojanasatasahassāni andhakāraṃ vidhamitvā ālokaṃ dassenti, evaṃ mahānubhāvā| <hi rend="bold">ābhāya</hi> <pb ed="P" n="4.0178"/> <hi rend="bold">nānubhontī</hi>ti attano <pb ed="M" n="4.0127"/> pabhāya nappahonti| te kira cakkavāḷapabbatassa vemajjhena caranti, cakkavāḷapabbatañca atikkamma lokantarikanirayo, tasmā te tattha ābhāya nappahonti|</p>

<p rend="bodytext"><hi rend="bold">yepi tattha sattā</hi>ti yepi tasmiṃ lokantaramahāniraye sattā upapannā| kiṃ pana kammaṃ katvā te tattha uppajjantīti? bhāriyaṃ dāruṇaṃ mātāpitūnaṃ dhammikasamaṇabrāhmaṇānañca upari aparādhaṃ aññañca divase divase pāṇavadhādisāhasikakammaṃ katvā uppajjanti tambapaṇṇidīpe abhayacoranāgacorādayo viya| tesaṃ attabhāvo tigāvutiko hoti, vaggulīnaṃ viya dīghanakhā honti| te rukkhe vagguliyo viya nakhehi cakkavāḷapāde lagganti| yadā pana saṃsappantā aññamaññassa hatthapāsaṃ gatā honti, atha ‘‘bhakkho no laddho’’ti maññamānā tattha vāvaṭā viparivattitvā lokasandhārakudake patanti| vāte paharante madhukaphalāni viya chijjitvā udake patanti| patitamattā ca accantakhāre udake piṭṭhapiṇḍi viya vilīyanti|</p>

<p rend="bodytext"><hi rend="bold">aññepi kira bho santi sattā</hi>ti – ‘‘yathā mayaṃ mahādukkhaṃ anubhavāma, evaṃ aññepi kira sattā idaṃ dukkhaṃ anubhavantā idhūpapannā’’ti taṃ divasaṃ passanti| ayaṃ pana obhāso ekayāgupānamattampi <pb ed="V" n="4.0131"/> na tiṭṭhati, yāvatā niddāyitvā pabuddho ārammaṇaṃ vibhāveti, tattakaṃ kālaṃ hoti| dīghabhāṇakā pana ‘‘accharāsaṅghāṭamattameva vijjubhāso viya niccharitvā kiṃ idanti bhaṇantānaṃyeva antaradhāyatī’’ti vadanti| <hi rend="bold">saṅkampatī</hi>ti <pb ed="P" n="4.0179"/> samantato kampati| itaradvayaṃ purimapasseva vevacanaṃ| puna <hi rend="bold">appamāṇo cā</hi>tiādi nigamanatthaṃ vuttaṃ|</p>

<p rend="bodytext" n="202"><hi rend="paranum">202</hi><hi rend="dot">.</hi> <hi rend="bold">cattāro devaputtā catuddisaṃ ārakkhāya upagacchantī</hi>ti ettha <hi rend="bold">cattāro</hi>ti catunnaṃ mahārājūnaṃ vasena vuttaṃ, dasasahassacakkavāḷe pana cattāro cattāro katvā cattālīsadasasahassā honti| tattha imasmiṃ cakkavāḷe mahārājāno khaggahatthā āgantvā bodhisattassa ārakkhaṇatthāya upagantvā sirīgabbhaṃ paviṭṭhā, itare gabbhadvārato paṭṭhāya avaruddhapaṃsupisācakādiyakkhagaṇe <pb ed="M" n="4.0128"/> paṭikkamāpetvā yāva cakkavāḷā ārakkhaṃ gaṇhiṃsu|</p>

<p rend="bodytext">kimatthaṃ panāyaṃ rakkhā āgatā? nanu paṭisandhikkhaṇe kalalakālato paṭṭhāya sacepi koṭisatasahassā mārā koṭisatasahassaṃ sineruṃ ukkhipitvā bodhisattassa vā bodhisattamātuyā vā antarāyakaraṇatthaṃ āgaccheyyuṃ, sabbe antarāva antaradhāyeyyuṃ| vuttampi cetaṃ bhagavatā ruhiruppādavatthusmiṃ – ‘‘aṭṭhānametaṃ, bhikkhave, anavakāso, yaṃ parūpakkamena tathāgataṃ jīvitā voropeyya| anupakkamena, bhikkhave, tathāgatā parinibbāyanti| gacchatha tumhe, bhikkhave, yathāvihāraṃ, arakkhiyā, bhikkhave, tathāgatā’’ti (cūḷava. 341)| evametaṃ, na parūpakkamena tesaṃ jīvitantarāyo atthi| santi kho pana amanussā virūpā duddasikā, bheravarupā pakkhino, yesaṃ rūpaṃ disvā saddaṃ vā sutvā bodhisattamātu bhayaṃ vā santāso vā uppajjeyya, tesaṃ nivāraṇatthāya <pb ed="P" n="4.0180"/> rakkhaṃ aggahesuṃ| apica kho bodhisattassa puññatejena sañjātagāravā attano gāravacoditāpi te evamakaṃsu|</p>

<p rend="bodytext">kiṃ pana te antogabbhaṃ pavisitvā ṭhitā cattāro mahārājāno bodhisattamātuyā attānaṃ dassenti na dassentīti? nahānamaṇḍanabhojanādisarīrakiccakāle na dassenti, sirīgabbhaṃ pavisitvā varasayane nipannakāle pana dassenti| tattha kiñcāpi amanussadassanaṃ nāma manussānaṃ sappaṭibhayaṃ hoti, bodhisattamātā pana attano ceva puttassa ca puññānubhāvena te disvā na bhāyati, pakatiantepurapālakesu viya assā tesu cittaṃ uppajjati|</p>

<p rend="bodytext" n="203"><hi rend="paranum">203</hi><hi rend="dot">.</hi> <hi rend="bold">pakatiyā</hi> <pb ed="V" n="4.0132"/> <hi rend="bold">sīlavatī</hi>ti sabhāveneva sīlasampannā| anuppanne kira buddhe manussā tāpasaparibbājakānaṃ santike vanditvā ukkuṭikaṃ nisīditvā sīlaṃ gaṇhanti, bodhisattamātāpi kāladevilassa isino santike gaṇhāti| bodhisatte pana kucchigate aññassa pādamūle nisīdituṃ nāma na sakkā, samāsane nisīditvā gahitasīlampi avaññā kāraṇamattaṃ hoti| tasmā sayameva sīlaṃ aggahesīti vuttaṃ hoti|</p>

<p rend="bodytext"><hi rend="bold">purisesū</hi>ti <pb ed="M" n="4.0129"/> bodhisattassa pitaraṃ ādiṃ katvā kesuci manussesu purisādhippāyacittaṃ nuppajjati| tañca kho bodhisatte gāravena, na pahīnakilesatāya| bodhisattamātu rūpaṃ pana sukusalāpi sippikā potthakammādīsupi kātuṃ na sakkonti, taṃ disvā purisassa rāgo nuppajjatīti na sakkā vattuṃ| sace pana taṃ rattacitto upasaṅkamitukāmo hoti, pādā na vahanti, dibbasaṅkhalikā viya bajjhanti| tasmā ‘‘anatikkamanīyā’’tiādi vuttaṃ|</p>

<p rend="bodytext"><hi rend="bold">pañcannaṃ kāmaguṇāna</hi>nti pubbe ‘‘kāmaguṇūpasaṃhita’’nti <pb ed="P" n="4.0181"/> purisādhippāyavasena vatthupaṭikkhepo kathito, idha ārammaṇappaṭilābho dassito| tadā kira ‘‘deviyā evarūpo putto kucchismiṃ uppanno’’ti, sutvā samantato rājāno mahagghābharaṇatūriyādivasena pañcadvārārammaṇavatthubhūtaṃ paṇṇākāraṃ pesenti, bodhisattassa ca bodhisattamātuyā ca katakammassa ussannattā lābhasakkārassa pamāṇaparicchedo nāma natthi|</p>

<p rend="bodytext" n="204"><hi rend="paranum">204</hi><hi rend="dot">.</hi> <hi rend="bold">akilantakāyā</hi>ti yathā aññā itthiyo gabbhabhārena kilamanti, hatthapādā uddhumātakādīni pāpuṇanti, na evaṃ tassā koci kilamatho ahosi| <hi rend="bold">tirokucchigata</hi>nti antokucchigataṃ| kalalādikālaṃ atikkamitvā sañjātaṅgapaccaṅgaṃ ahīnindriyabhāvaṃ upagataṃyeva passati| kimatthaṃ passati? sukhavāsatthaṃ| yatheva hi mātā puttena saddhiṃ nisinnā vā nipannā vā ‘‘hatthaṃ vā pādaṃ vā olambantaṃ ukkhipitvā saṇṭhapessāmī’’ti sukhavāsatthaṃ puttaṃ oloketi, evaṃ bodhisattamātāpi yaṃ taṃ mātu uṭṭhānagamanaparivattananisajjādīsu uṇhasītaloṇikatittakakaṭukāhārajjhoharaṇakālesu ca gabbhassa dukkhaṃ uppajjati, atthi nu kho me taṃ puttassāti sukhavāsatthaṃ bodhisattaṃ olokayamānā pallaṅkaṃ ābhujitvā nisinnaṃ bodhisattaṃ passati| yathā hi aññe antokucchigatā pakkāsayaṃ ajjhottharitvā āmāsayaṃ ukkhipitvā <pb ed="V" n="4.0133"/> udarapaṭalaṃ piṭṭhito katvā piṭṭhikaṇṭakaṃ nissāya ukkuṭikā dvīsu muṭṭhīsu hanukaṃ ṭhapetvā deve vassante rukkhasusire makkaṭā viya nisīdanti, na evaṃ bodhisatto| bodhisatto pana piṭṭhikaṇṭakaṃ piṭṭhito katvā dhammāsane dhammakathiko viya pallaṅkaṃ ābhujitvā puratthābhimukho nisīdati| pubbe katakammaṃ panassā vatthuṃ sodheti, suddhe vatthumhi sukhumacchavilakkhaṇaṃ nibbattati<pb ed="M" n="4.0130"/>| atha naṃ kucchigataṃ taco paṭicchādetuṃ na sakkoti, olokentiyā bahi ṭhito viya paññāyati| tamatthaṃ upamāya vibhāvento <hi rend="bold">seyyathāpī</hi>tiādimāha| bodhisatto pana antokucchigato mātaraṃ na passati| na hi antokucchiyaṃ cakkhuviññāṇaṃ uppajjati|</p>

<p rend="bodytext" n="205"><hi rend="paranum">205</hi><hi rend="dot">.</hi> <hi rend="bold">kālaṃ</hi> <pb ed="P" n="4.0182"/> <hi rend="bold">karotīti na vijātabhāvapaccayā, āyuparikkhayeneva| bodhisattena vasitaṭṭhānañhi cetiyakuṭisadisaṃ hoti aññesaṃ</hi> aparibhogaṃ, na ca sakkā bodhisattamātaraṃ apanetvā aññaṃ aggamahesiṭṭhāne ṭhapetunti tattakaṃyeva bodhisattamātu āyuppamāṇaṃ hoti, tasmā tadā kālaṃ karoti| katarasmiṃ pana vaye kālaṃ karotīti? majjhimavaye| paṭhamavayasmiñhi sattānaṃ attabhāve chandarāgo balavā hoti, tena tadā sañjātagabbhā itthī taṃ gabbhaṃ anurakkhituṃ na sakkonti, gabbho bahvābādho hoti| majjhimavayassa pana dve koṭṭhāse atikkamma tatiyakoṭṭhāse vatthuṃ visadaṃ hoti, visade vatthumhi nibbattā dārakā arogā honti| tasmā bodhisattamātāpi paṭhamavaye sampattiṃ anubhavitvā majjhimavayassa tatiyakoṭṭhāse vijāyitvā kālaṃ karoti|</p>

<p rend="bodytext"><hi rend="bold">nava vā dasa vā</hi>ti ettha vā-saddena vikappanavasena satta vā aṭṭha vā ekādasa vā dvādasa vāti evamādīnampi saṅgaho veditabbo| tattha sattamāsajāto jīvati, sītuṇhakkhamo pana na hoti| aṭṭhamāsajāto na jīvati, sesā jīvanti|</p>

<p rend="bodytext"><hi rend="bold">ṭhitāvā</hi>ti ṭhitāva hutvā| mahāmāyāpi devī upavijaññā ñātikulagharaṃ gamissāmīti rañño ārocesi| rājā kapilavatthuto devadahanagaragāmimaggaṃ alaṅkārāpetvā deviṃ suvaṇṇasivikāya nisīdāpesi| sakalanagaravāsino sakyā parivāretvā gandhamālādīhi pūjayamānā deviṃ gahetvā pāyiṃsu| sā devadahanagarassa avidūre lumbinisālavanuyyānaṃ disvā uyyānavicaraṇatthāya cittaṃ uppādetvā rañño saññaṃ adāsi| rājā uyyānaṃ paṭijaggāpetvā ārakkhaṃ <pb ed="V" n="4.0134"/> saṃvidahāpesi| deviyā uyyānaṃ paviṭṭhamattāya kāyadubbalyaṃ <pb ed="P" n="4.0183"/> ahosi, athassā maṅgalasālamūle sirīsayanaṃ paññāpetvā sāṇiyā parikkhipiṃsu| sā <pb ed="M" n="4.0131"/> antosāṇiṃ pavisitvā sālasākhaṃ hatthena gahetvā aṭṭhāsi| athassā tāvadeva gabbhavuṭṭhānaṃ ahosi|</p>

<p rend="bodytext"><hi rend="bold">devā naṃ paṭhamaṃ paṭiggaṇhantī</hi>ti khīṇāsavā suddhāvāsabrahmāno paṭiggaṇhanti| kathaṃ? sūtivesaṃ gaṇhitvāti eke| taṃ pana paṭikkhipitvā idaṃ vuttaṃ – tadā bodhisattamātā suvaṇṇakhacitaṃ vatthaṃ nivāsetvā macchakkhisadisaṃ dukūlapaṭaṃ yāva pādantāva pārupitvā aṭṭhāsi| athassā sallahukaṃ gabbhavuṭṭhānaṃ ahosi dhammakaraṇato udakanikkhamanasadisaṃ| atha te pakatibrahmaveseneva upasaṅkamitvā paṭhamaṃ suvaṇṇajālena paṭiggahesuṃ| tesaṃ hatthato manussā dukūlacumbaṭakena paṭiggahesuṃ| tena vuttaṃ – ‘‘devā naṃ paṭhamaṃ paṭiggaṇhanti pacchā manussā’’ti|</p>

<p rend="bodytext" n="206"><hi rend="paranum">206</hi><hi rend="dot">.</hi> <hi rend="bold">cattāro naṃ devaputtā</hi>ti cattāro mahārājāno| <hi rend="bold">paṭiggahetvā</hi>ti ajinappaveṇiyā paṭiggahetvā| <hi rend="bold">mahesakkho</hi>ti mahātejo mahāyaso lakkhaṇasampannoti attho|</p>

<p rend="bodytext"><hi rend="bold">visadova nikkhamatī</hi>ti yathā aññe sattā yonimagge laggantā bhaggavibhaggā nikkhamanti, na evaṃ nikkhamati, alaggo hutvā nikkhamatīti attho| <hi rend="bold">udenā</hi>ti udakena| <hi rend="bold">kenaci asucinā</hi>ti yathā aññe sattā kammajavātehi uddhaṃpādā adhosirā yonimagge pakkhittā sataporisanarakapapātaṃ patantā viya tāḷacchiddena nikkaḍḍhiyamānā hatthī viya mahādukkhaṃ anubhavantā nānāasucimakkhitāva <pb ed="P" n="4.0184"/> nikkhamanti, na evaṃ bodhisatto| bodhisattañhi kammajavātā uddhaṃpādaṃ adhosiraṃ kātuṃ na sakkonti| so dhammāsanato otaranto dhammakathiko viya nisseṇito otaranto puriso viya ca dve hatthe ca pāde ca pasāretvā ṭhitakova mātukucchisambhavena kenaci asucinā amakkhitova nikkhamati|</p>

<p rend="bodytext"><hi rend="bold">udakassa dhārā</hi>ti udakavaṭṭiyo| tāsu sītā suvaṇṇakaṭāhe patati, uṇhā rajatakaṭāhe| idañca pathavītale kenaci asucinā asammissaṃ tesaṃ pānīyaparibhojanīyudakañceva aññehi asādhāraṇaṃ <pb ed="V" n="4.0135"/> kīḷanudakañca dassetuṃ vuttaṃ| aññassa pana suvaṇṇarajataghaṭehi āhariyamānudakassa ceva haṃsavaṭṭakādipokkharaṇigatassa ca udakassa paricchedo natthi|</p>

<p rend="bodytext" n="207"><hi rend="paranum">207</hi><hi rend="dot">.</hi> <hi rend="bold">sampatijāto</hi>ti <pb ed="M" n="4.0132"/> muhuttajāto| pāḷiyaṃ pana mātukucchito nikkhantamatto viya dassito, na pana evaṃ daṭṭhabbaṃ| nikkhantamattañhi taṃ paṭhamaṃ brahmāno suvaṇṇajālena paṭiggaṇhiṃsu, tesaṃ hatthato cattāro mahārājāno maṅgalasammatāya sukhasamphassāya ajinappaveṇiyā, tesaṃ hatthato manussā dukūlacumbaṭakena, manussānaṃ hatthato muccitvā pathaviyaṃ patiṭṭhito|</p>

<p rend="bodytext"><hi rend="bold">setamhi chatte anudhāriyamāne</hi>ti dibbasetacchatte anudhāriyamāne| ettha ca chattassa parivārāni khaggādīni <pb ed="P" n="4.0185"/> pañca rājakakudhabhaṇḍānipi āgatāneva| pāḷiyaṃ pana rājagamane rājā viya chattameva vuttaṃ| tesu chattameva paññāyati, na chattaggāhakā| tathā khagga-tālavaṇṭa-morahatthaka-vāḷabījani-uṇhīsamattāyeva paññāyanti, na tesaṃ gāhakā| sabbāni kira tāni adissamānarūpā devatā gaṇhiṃsu| vuttampi cetaṃ –</p>

<p rend="gatha1">‘‘anekasākhañca sahassamaṇḍalaṃ,</p>

<p rend="gatha2">chattaṃ marū dhārayumantalikkhe|</p>

<p rend="gatha3">suvaṇṇadaṇḍā vipatanti cāmarā,</p>

<p rend="gathalast">na dissare cāmarachattagāhakā’’ti|| (su. ni. 693)|</p>

<p rend="bodytext"><hi rend="bold">sabbā ca disā</hi>ti idaṃ sattapadavītihārūpari ṭhitassa viya sabbadisānuvilokanaṃ vuttaṃ, na kho panevaṃ daṭṭhabbaṃ| mahāsatto hi manussānaṃ hatthato muccitvā puratthimadisaṃ olokesi, anekacakkavāḷasahassāni ekaṅgaṇāni ahesuṃ| tattha devamanussā gandhamālādīhi pūjayamānā – ‘‘mahāpurisa idha tumhehi sadisopi natthi, kuto uttaritaro’’ti āhaṃsu| evaṃ catasso disā, catasso anudisā, heṭṭhā, uparīti dasapi disā anuviloketvā attanā sadisaṃ adisvā ayaṃ uttarā disāti sattapadavītihārena agamāsīti evamettha attho daṭṭhabbo| <hi rend="bold">āsabhi</hi>nti uttamaṃ| <hi rend="bold">aggo</hi>ti <pb ed="V" n="4.0136"/> guṇehi sabbapaṭhamo| itarāni dve padāni etasseva vevacanāni| <hi rend="bold">ayamantimā jāti, natthi dāni punabbhavo</hi>ti padadvayena imasmiṃ attabhāve pattabbaṃ arahattaṃ byākāsi|</p>

<p rend="bodytext">ettha <pb ed="M" n="4.0133"/> ca samehi pādehi pathaviyaṃ patiṭṭhānaṃ catuiddhipādapaṭilābhassa pubbanimittaṃ, uttarābhimukhabhāvo mahājanaṃ ajjhottharitvā abhibhavitvā gamanassa pubbanimittaṃ<pb ed="P" n="4.0186"/>, sattapadagamanaṃ sattabojjhaṅgaratanapaṭilābhassa pubbanimittaṃ, dibbasetacchattadhāraṇaṃ vimutticchattapaṭilābhassa pubbanimittaṃ, pañcarājakakudhabhaṇḍāni pañcahi vimuttīhi vimuccanassa pubbanimittaṃ, disānuvilokanaṃ anāvaraṇañāṇapaṭilābhassa pubbanimittaṃ, āsabhīvācābhāsanaṃ appaṭivattiyadhammacakkappavattanassa pubbanimittaṃ| ‘‘ayamantimā jātī’’ti sīhanādo anupādisesāya nibbānadhātuyā parinibbānassa pubbanimittanti veditabbaṃ| ime vārā pāḷiyaṃ āgatā, sambahulavāro pana āgato, āharitvā dīpetabbo|</p>

<p rend="bodytext">mahāpurisassa hi jātadivase dasasahassilokadhātu kampi| dasasahassilokadhātumhi devatā ekacakkavāḷe sannipatiṃsu| paṭhamaṃ devā paṭiggahiṃsu, pacchā manussā| tantibaddhā vīṇā cammabaddhā bheriyo ca kenaci avāditā sayameva vajjiṃsu, manussānaṃ andubandhanādīni khaṇḍākhaṇḍaṃ bhijjiṃsu| sabbarogā ambilena dhotatambamalaṃ viya vigacchiṃsu, jaccandhā rūpāni passiṃsu| jaccabadhirā saddaṃ suṇiṃsu, pīṭhasappī javanasampannā ahesuṃ, jātijaḷānampi eḷamūgānaṃ sati patiṭṭhāsi, videse pakkhandanāvā supaṭṭanaṃ pāpuṇiṃsu, ākāsaṭṭhakabhūmaṭṭhakaratanāni sakatejobhāsitāni ahesuṃ, verino mettacittaṃ paṭilabhiṃsu, avīcimhi aggi nibbāyi| lokantare āloko udapādi, nadīsu jalaṃ na pavatti, mahāsamuddesu madhurasadisaṃ udakaṃ ahosi, vāto na vāyi, ākāsapabbatarukkhagatā sakuṇā bhassitvā pathavīgatā <pb ed="P" n="4.0187"/> ahesuṃ, cando atiroci, sūriyo na uṇho na sītalo nimmalo utusampanno ahosi, devatā attano attano vimānadvāre ṭhatvā apphoṭanaseḷanacelukkhepādīhi mahākīḷaṃ kīḷiṃsu, cātuddīpikamahāmegho vassi, mahājanaṃ neva khudā na pipāsā pīḷesi, dvārakavāṭāni sayameva vivariṃsu, pupphūpagaphalūpagā rukkhā pupphaphalāni gaṇhiṃsu, dasasahassilokadhātu ekaddhajamālā ahosīti|</p>

<p rend="bodytext">tatrāpissa <pb ed="V" n="4.0137"/> dasasahassilokadhātukampo sabbaññutañāṇapaṭilābhassa pubbanimittaṃ, devatānaṃ ekacakkavāḷe sannipāto dhammacakkappavattanakāle ekappahārena sannipatitvā dhammapaṭiggaṇhanassa pubbanimittaṃ, paṭhamaṃ devatānaṃ <pb ed="M" n="4.0134"/> paṭiggahaṇaṃ catunnaṃ rūpāvacarajjhānānaṃ paṭilābhassa pubbanimittaṃ| pacchā manussānaṃ paṭiggahaṇaṃ catunnaṃ arūpajjhānānaṃ paṭilābhassa pubbanimittaṃ, tantibaddhavīṇānaṃ sayaṃ vajjanaṃ anupubbavihārapaṭilābhassa pubbanimittaṃ, cammabaddhabherīnaṃ vajjanaṃ mahatiyā dhammabheriyā anussāvanassa pubbanimittaṃ, andubandhanādīnaṃ chedo asmimānasamucchedassa pubbanimittaṃ, sabbarogavigamo sabbakilesavigamassa pubbanimittaṃ, jaccandhānaṃ rūpadassanaṃ dibbacakkhupaṭilābhassa pubbanimittaṃ, jaccabadhirānaṃ saddassavanaṃ dibbasotadhātupaṭilābhassa pubbanimittaṃ<pb ed="P" n="4.0188"/>, pīṭhasappīnaṃ javanasampadā catuiddhipādādhigamassa pubbanimittaṃ, jaḷānaṃ satipatiṭṭhānaṃ catusatipaṭṭhānapaṭilābhassa pubbanimittaṃ, videsapakkhandanāvānaṃ supaṭṭanasampāpuṇanaṃ catupaṭisambhidādhigamassa pubbanimittaṃ, ratanānaṃ sakatejobhāsitattaṃ yaṃ lokassa dhammobhāsaṃ dassessati tassa pubbanimittaṃ|</p>

<p rend="bodytext">verīnaṃ mettacittapaṭilābho catubrahmavihārapaṭilābhassa pubbanimittaṃ, avīcimhi agginibbānaṃ ekādasagginibbānassa pubbanimittaṃ, lokantarāloko avijjandhakāraṃ vidhamitvā ñāṇālokadassanassa pubbanimittaṃ, mahāsamuddassa madhuratā nibbānarasena ekarasabhāvassa pubbanimittaṃ, vātassa avāyanaṃ dvāsaṭṭhidiṭṭhigatabhindanassa pubbanimittaṃ, sakuṇānaṃ pathavīgamanaṃ mahājanassa ovādaṃ sutvā pāṇehi saraṇagamanassa pubbanimittaṃ, candassa ativirocanaṃ bahujanakantatāya pubbanimittaṃ, sūriyassa uṇhasītavivajjanutusukhatā kāyikacetasikasukhuppattiyā pubbanimittaṃ, devatānaṃ vimānadvāresu apphoṭanādīhi kīḷanaṃ buddhabhāvaṃ patvā udānaṃ udānassa pubbanimittaṃ, cātuddīpikamahāmeghavassanaṃ mahato dhammameghavassanassa pubbanimittaṃ, khudāpīḷanassa abhāvo kāyagatāsatiamatapaṭilābhassa pubbanimittaṃ, pipāsāpīḷanassa abhāvo vimuttisukhena sukhitabhāvassa pubbanimittaṃ, dvārakavāṭānaṃ sayameva vivaraṇaṃ aṭṭhaṅgikamaggadvāravivaraṇassa pubbanimittaṃ, rukkhānaṃ pupphaphalagahaṇaṃ vimuttipupphehi pupphitassa ca sāmaññaphalabhārabharitabhāvassa ca pubbanimittaṃ, dasasahassilokadhātuyā <pb ed="P" n="4.0189"/> ekaddhajamālatā ariyaddhajamālāmālitāya pubbanimittanti veditabbaṃ| ayaṃ sambahulavāro nāma|</p>

<p rend="bodytext">ettha <pb ed="V" n="4.0138"/> pañhe pucchanti – ‘‘yadā mahāpuriso pathaviyaṃ patiṭṭhahitvā uttarābhimukho gantvā āsabhiṃ vācaṃ bhāsati, tadā kiṃ pathaviyā gato<pb ed="M" n="4.0135"/>, udāhu ākāsena? dissamāno gato, udāhu adissamāno? acelako gato, udāhu alaṅkatappaṭiyatto? daharo hutvā gato, udāhu mahallako? pacchāpi kiṃ tādisova ahosi, udāhu puna bāladārako’’ti? ayaṃ pana pañho heṭṭhā lohapāsāde saṅghasannipāte tipiṭakacūḷābhayattherena vissajjitova| thero kirettha niyati pubbekatakamma-issaranimmānavādavasena taṃ taṃ bahuṃ vatvā avasāne evaṃ byākāsi – ‘‘mahāpuriso pathaviyaṃ gato, mahājanassa pana ākāse gacchanto viya ahosi| dissamāno gato, mahājanassa pana adissamāno viya ahosi| acelako gato, mahājanassa pana alaṅkatappaṭiyattova upaṭṭhāsi| daharova gato, mahājanassa pana soḷasavassuddesiko viya ahosi| pacchā pana bāladārakova ahosi, na tādiso’’ti| evaṃ vutte parisā cassa ‘‘buddhena viya hutvā bho therena pañho kathito’’ti attamanā ahosi| lokantarikavāro vuttanayo eva|</p>

<p rend="bodytext"><hi rend="bold">viditā</hi>ti pākaṭā hutvā| yathā hi sāvakā nahānamukhadhovanakhādanapivanādikāle anokāsagate atītasaṅkhāre <pb ed="P" n="4.0190"/> nippadese sammasituṃ na sakkonti, okāsapattayeva sammasanti, na evaṃ buddhā| buddhā hi sattadivasabbhantare vavatthitasaṅkhāre ādito paṭṭhāya sammasitvā tilakkhaṇaṃ āropetvāva vissajjenti, tesaṃ avipassitadhammo nāma natthi, tasmā ‘‘viditā’’ti āha| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">acchariyabbhutasuttavaṇṇanā niṭṭhitā|</p>

</xml>