<xml src="s0203a-m129.xml">

<p rend="subhead"><pgroup id="m129"/><readunit id="m129">9. bālapaṇḍitasuttavaṇṇanā</readunit></p>

<p n="246"> <hi rend="bold">evaṃ</hi> <pb ed="V" n="4.0155"/> <hi rend="bold">me suta</hi>nti bālapaṇḍitasuttaṃ| tattha <hi rend="bold">bālalakkhaṇānī</hi>ti bālo ayanti etehi lakkhiyati ñāyatīti bālalakkhaṇāni| tāneva tassa sañjānanakāraṇānīti <hi rend="bold">bālanimittāni</hi>| bālassa apadānānīti <hi rend="bold">bālāpadānāni</hi><pb ed="M" n="4.0150"/>| <hi rend="bold">duccintitacintī</hi>ti cintayanto abhijjhābyāpādamicchādassanavasena duccintitameva cinteti| <hi rend="bold">dubbhāsitabhāsī</hi>ti bhāsamānopi musāvādādibhedaṃ dubbhāsitameva bhāsati| <hi rend="bold">dukkaṭakammakārī</hi>ti karontopi pāṇātipātādivasena dukkaṭakammameva karoti| <hi rend="bold">tatra ce</hi>ti yattha nisinno, tassaṃ parisati| <hi rend="bold">tajjaṃ tassāruppa</hi>nti tajjātikaṃ tadanucchavikaṃ, pañcannaṃ verānaṃ diṭṭhadhammakasamparāyikādīnavappaṭisaṃyuttanti adhippāyo| <hi rend="bold">tatrā</hi>ti <pb ed="P" n="4.0211"/> tāya kathāya kacchamānāya| <hi rend="bold">bāla</hi>ntiādīni sāmiatthe upayogavacanaṃ|</p>

<p n="248"> <hi rend="bold">olambantī</hi>ti upaṭṭhahanti| sesapadadvayaṃ tasseva vevacanaṃ, olambanādiākārena hi tāni upaṭṭhahanti, tasmā evaṃ vuttaṃ| <hi rend="bold">pathaviyā olambantī</hi>ti pathavitale pattharanti| sesapadadvayaṃ tasseva vevacanaṃ| pattharaṇākāroyeva hesa| <hi rend="bold">tatra, bhikkhave, bālassā</hi>ti tasmiṃ upaṭṭhānākāre āpāthagate bālassa evaṃ hoti|</p>

<p n="249"> <hi rend="bold">etadavocā</hi>ti anusandhikusalo bhikkhu ‘‘nirayassa upamā kātuṃ na sakkā’’ti na bhagavā vadati, ‘‘na sukarā’’ti pana vadati, na sukaraṃ pana sakkā hoti kātuṃ, handāhaṃ dasabalaṃ upamaṃ kārāpemīti cintetvā etaṃ ‘‘sakkā, bhante’’ti vacanaṃ avoca| <hi rend="bold">haneyyu</hi>nti vinivijjhitvā gamanavasena yathā ekasmiṃ ṭhāne dve pahārā nipatanti, evaṃ haneyyuṃ| tenassa dve vaṇamukhasatāni honti| ito uttaripi eseva nayo|</p>

<p n="250"> <hi rend="bold">pāṇimatta</hi>nti antomuṭṭhiyaṃ ṭhapanamattaṃ| <hi rend="bold">saṅkhampi na upetī</hi>ti gaṇanamattampi na gacchati| <hi rend="bold">kalabhāgampī</hi>ti satimaṃ kalaṃ sahassimaṃ kalaṃ satasahassimaṃ vā kalaṃ upagacchatītipi vattabbataṃ na upeti| <hi rend="bold">upanidhampī</hi>ti upanikkhepanamattampi na upeti, olokentassa olokitamattampi <pb ed="V" n="4.0156"/> natthi| <hi rend="bold">tattaṃ</hi> <pb ed="P" n="4.0212"/> <hi rend="bold">ayokhila</hi>nti tigāvutaṃ attabhāvaṃ sampajjalitāya lohapathaviyā uttānakaṃ nipajjāpetvā tassa dakkhiṇahatthe tālappamāṇaṃ ayasūlaṃ pavesenti, tathā vāmahatthādīsu| yathā ca uttānakaṃ nipajjāpetvā, evaṃ urenapi dakkhiṇapassenapi vāmapassenapi nipajjāpetvā taṃ kammakāraṇaṃ karontiyeva| <hi rend="bold">saṃvesetvā</hi>ti sampajjalitāya lohapathaviyā tigāvutaṃ attabhāvaṃ nipajjāpetvā| <hi rend="bold">kuṭhārīhī</hi>ti mahatīhi gehassa ekapakkhachadanamattāhi kuṭhārīhi tacchanti| lohitaṃ nadī hutvā sandati, lohapathavito jālā uṭṭhahitvā tacchitaṭṭhānaṃ gaṇhanti| mahādukkhaṃ uppajjati, tacchantā <pb ed="M" n="4.0151"/> pana suttāhataṃ karitvā dārū viya aṭṭhaṃsampi chaḷaṃsampi karonti| <hi rend="bold">vāsīhī</hi>ti mahāsuppapamāṇāhi vāsīhi| tāhi tacchantā tacato yāva aṭṭhīni saṇikaṃ tacchanti, tacchitaṃ tacchitaṃ paṭipākatikaṃ hoti| <hi rend="bold">rathe yojetvā</hi>ti saddhiṃ yugayottapañcaracakkakubbarapācanehi sabbato sampajjalite rathe yojetvā| <hi rend="bold">mahanta</hi>nti mahākūṭāgārappamāṇaṃ| <hi rend="bold">āropentī</hi>ti sampajjalitehi ayamuggarehi pothentā āropenti| <hi rend="bold">sakimpi</hi> <pb ed="P" n="4.0213"/> <hi rend="bold">uddha</hi>nti supakkuthitāya ukkhaliyā pakkhittataṇḍulā viya uddhaṃ adho tiriyañca gacchati|</p>

<p><hi rend="bold">bhāgaso mito</hi>ti bhāge ṭhapetvā ṭhapetvā vibhatto| <hi rend="bold">pariyanto</hi>ti parikkhitto| <hi rend="bold">ayasā</hi>ti upari ayapaṭṭena chādito|</p>

<p><hi rend="bold">samantā yojanasataṃ pharitvā tiṭṭhatī</hi>ti evaṃ pharitvā tiṭṭhati, yathā samantā yojanasate ṭhāne ṭhatvā olokentassa akkhīni yamakagoḷakā viya nikkhamanti|</p>

<p><hi rend="bold">na sukarā akkhānena pāpuṇitu</hi>nti nirayo nāma evampi dukkho evampi dukkhoti vassasataṃ vassasahassaṃ kathentenāpi matthakaṃ pāpetvā kathetuṃ na sukarāti attho|</p>

<p n="251"> <hi rend="bold">dantullehaka</hi>nti dantehi ullehitvā, luñcitvāti vuttaṃ hoti| <hi rend="bold">rasādo</hi>ti rasagedhena paribhuttaraso|</p>

<p n="252"> <hi rend="bold">aññamaññakhādikā</hi>ti aññamaññakhādanaṃ|</p>

<p><hi rend="bold">dubbaṇṇo</hi>ti <pb ed="V" n="4.0157"/> durūpo| <hi rend="bold">duddasiko</hi>ti dārakānaṃ bhayāpanatthaṃ katayakkho viya duddaso| <hi rend="bold">okoṭimako</hi>ti lakuṇḍako paviṭṭhagīvo mahodaro| <hi rend="bold">kāṇo</hi>ti ekakkhikāṇo vā ubhayakkhikāṇo vā| <hi rend="bold">kuṇī</hi>ti ekahatthakuṇī vā ubhayahatthakuṇī vā| <hi rend="bold">pakkhahato</hi>ti pīṭhasappī| <hi rend="bold">so</hi> <pb ed="P" n="4.0214"/> <hi rend="bold">kāyenā</hi>ti idamassa dukkhānupabandhadassanatthaṃ āraddhaṃ|</p>

<p><hi rend="bold">kaliggahenā</hi>ti parājayena| <hi rend="bold">adhibandhaṃ nigaccheyyā</hi>ti yasmā bahuṃ jito sabbasāpateyyampissa nappahoti, tasmā attanāpi bandhaṃ nigaccheyya| <hi rend="bold">kevalā paripūrā bālabhūmī</hi>ti bālo tīṇi duccaritāni pūretvā <pb ed="M" n="4.0152"/> niraye nibbattati, tattha pakkāvasesena manussattaṃ āgato pañcasu nīcakulesu nibbattitvā puna tīṇi duccaritāni pūretvā niraye nibbattatīti ayaṃ sakalā paripuṇṇā bālabhūmi|</p>

<p n="253"> <hi rend="bold">paṇḍitalakkhaṇānī</hi>tiādi vuttānusāreneva veditabbaṃ| <hi rend="bold">sucintitacintī</hi>tiādīni cettha manosucaritādīnaṃ vasena yojetabbāni|</p>

<p rend="subhead">cakkaratanavaṇṇanā</p>

<p n="256"> <hi rend="bold">sīsaṃ nhātassā</hi>ti sīsena saddhiṃ gandhodakena nhātassa| <hi rend="bold">uposathikassā</hi>ti samādinnuposathaṅgassa| <hi rend="bold">uparipāsādavaragatassā</hi>ti pāsādavarassa upari gatassa subhojanaṃ bhuñjitvā pāsādavarassa upari mahātale sirīgabbhaṃ pavisitvā sīlāni āvajjantassa| tadā kira rājā pātova satasahassaṃ vissajjetvā mahādānaṃ datvā punapi soḷasahi gandhodakaghaṭehi sīsaṃ nhāyitvā katapātarāso suddhaṃ uttarāsaṅgaṃ ekaṃsaṃ katvā uparipāsādassa sirīsayane pallaṅkaṃ ābhujitvā nisinno attano dānamayapuññasamudayaṃ āvajjetvā nisīdati, ayaṃ sabbacakkavattīnaṃ dhammatā<pb ed="P" n="4.0215"/>|</p>

<p>tesaṃ taṃ āvajjantānaṃyeva vuttappakārapuññakammapaccayaṃ utusamuṭṭhānaṃ nīlamaṇisaṅghāṭasadisaṃ pācīnasamuddajalatalaṃ chindamānaṃ viya ākāsaṃ alaṅkurumānaṃ viya dibbaṃ cakkaratanaṃ pātubhavati| tayidaṃ dibbānubhāvayuttattā <hi rend="bold">dibba</hi>nti vuttaṃ| sahassaṃ assa arānanti <hi rend="bold">sahassāraṃ</hi>| saha <pb ed="V" n="4.0158"/> nemiyā saha nābhiyā cāti <hi rend="bold">sanemikaṃ sanābhikaṃ</hi>| sabbehi ākārehi paripūranti <hi rend="bold">sabbākāraparipūraṃ</hi>|</p>

<p>tattha cakkañca taṃ ratijananaṭṭhena ratanañcāti <hi rend="bold">cakkaratanaṃ</hi>| yāya pana taṃ nābhiyā ‘‘sanābhika’’nti vuttaṃ, sā indanīlamaṇimayā hoti| majjhe panassā rajatamayā panāḷi, yāya suddhasiniddhadantapantiyā hasamānaṃ viya virocati| majjhe chiddena viya candamaṇḍalena ubhosupi bāhirantesu rajatapaṭṭena kataparikkhepo hoti| tesu panassā nābhipanāḷi parikkhepapaṭṭesu yuttaṭṭhāne paricchedalekhā suvibhattāva hutvā paññāyanti| ayaṃ tāvassa nābhiyā sabbākāraparipūratā|</p>

<p>yehi <pb ed="M" n="4.0153"/> pana taṃ arehi ‘‘sahassāra’’nti vuttaṃ, te sattaratanamayā sūriyarasmiyo viya pabhāsampannā honti| tesampi ghaṭamaṇikaparicchedalekhādīni suvibhattāneva paññāyanti| ayamassa arānaṃ sabbākāraparipūratā|</p>

<p>yāya pana taṃ nemiyā saha ‘‘sanemika’’nti vuttaṃ, sā bālasūriyarasmikalāpasiriṃ <pb ed="P" n="4.0216"/> avahasamānā viya surattasuddhasiniddhapavāḷamayā hoti| sandhīsu panassā sañjhārāgasassirikarattajambonadapaṭṭā vaṭṭaparicchedalekhā ca suvibhattā paññāyanti| ayamassa nemiyā sabbākāraparipūratā|</p>

<p>nemimaṇḍalapiṭṭhiyaṃ panassa dasannaṃ dasannaṃ arānamantare dhamanavaṃso viya antosusiro chiddamaṇḍalacitto vātagāhī pavāḷadaṇḍo hoti, yassa vātena paharitassa sukusalasamannāhatassa pañcaṅgikatūriyassa viya saddo vaggu ca rajanīyo ca kamanīyo ca hoti| tassa kho pana pavāḷadaṇḍassa upari setacchattaṃ, ubhosu passesu samosaritakusumadāmapantiyoti evaṃ samosaritakusumadāmapantisatadvayaparivārena setacchattasatadhārinā pavāḷadaṇḍasatena samupasobhitanemiparikkhepassa dvinnampi nābhipanāḷīnaṃ anto dve sīhamukhāni honti, yehi tālakkhandhappamāṇā puṇṇacandakiraṇakalāpasassirikā taruṇaravisamānarattakambalageṇḍukapariyantā ākāsagaṅgāgatisobhaṃ abhibhavamānā viya dve muttakalāpā olambanti, yehi cakkaratanena saddhiṃ <pb ed="V" n="4.0159"/> ākāse samparivattamānehi tīṇi cakkāni ekato parivattantāni viya khāyanti| ayamassa sabbaso sabbākāraparipūratā|</p>

<p>taṃ panetaṃ evaṃ sabbākāraparipūraṃ pakatiyā sāyamāsabhattaṃ bhuñjitvā attano attano gharadvāre paññattāsanesu <pb ed="P" n="4.0217"/> nisīditvā pavattakathāsallāpesu manussesu vīthicatukkādīsu kīḷamāne dārakajane nātiuccena nātinīcena vanasaṇḍamatthakāsannena ākāsappadesena upasobhayamānaṃ viya rukkhasākhaggāni, dvādasayojanato paṭṭhāya suyyamānena madhurassarena sattānaṃ sotāni odhāpayamānaṃ yojanato paṭṭhāya nānappabhāsamudayasamujjalena vaṇṇena nayanāni samākaḍḍhantaṃ <pb ed="M" n="4.0154"/> rañño cakkavattissa puññānubhāvaṃ ugghosayantaṃ viya rājadhāniabhimukhaṃ āgacchati|</p>

<p>atha tassa cakkaratanassa saddassavaneneva ‘‘kuto nu kho, kassa nu kho ayaṃ saddo’’ti āvajjitahadayānaṃ puratthimadisaṃ olokayamānānaṃ tesaṃ manussānaṃ aññataro aññataraṃ evamāha – ‘‘passa bho acchariyaṃ, ayaṃ puṇṇacando pubbe eko uggacchati, ajja pana attadutiyo uggato, etañhi rājahaṃsamithunaṃ viya puṇṇacandamithunaṃ pubbāpariyena gaganatalaṃ abhilaṅghatī’’ti| tamañño āha – ‘‘kiṃ kathesi samma kahaṃ nāma tayā dve puṇṇacandā ekato uggacchantā diṭṭhapubbā, nanu esa tapanīyaraṃsidhāro piñcharakiraṇo divākaro uggato’’ti| tamañño sitaṃ katvā evamāha – ‘‘kiṃ ummattosi, nanu kho idānimeva divākaro atthaṅgato, so kathaṃ imaṃ puṇṇacandaṃ anubandhamāno uggacchissati, addhā panetaṃ anekaratanappabhāsamujjalaṃ ekassa puññavato vimānaṃ bhavissatī’’ti| te sabbepi apasādayantā aññe evamāhaṃsu – ‘‘kiṃ bahuṃ vippalapatha, nevesa puṇṇacando, na sūriyo na devavimānaṃ| na hetesaṃ evarūpā <pb ed="P" n="4.0218"/> sirisampatti atthi, cakkaratanena panetena bhavitabba’’nti|</p>

<p>evaṃ pavattasallāpasseva tassa janassa candamaṇḍalaṃ ohāya taṃ cakkaratanaṃ abhimukhaṃ hoti| tato tehi ‘‘kassa nu kho idaṃ nibbatta’’nti vutte bhavanti vattāro – ‘‘na kassaci aññassa, nanu amhākaṃ rājā pūritacakkavattivatto, tassetaṃ nibbatta’’nti| atha so ca mahājano, yo ca añño passati, sabbo cakkaratanameva anugacchati| tampi cakkaratanaṃ raññoyeva atthāya attano āgatabhāvaṃ ñāpetukāmaṃ viya sattakkhattuṃ pākāramatthakeneva nagaraṃ anusaṃyāyitvā <pb ed="V" n="4.0160"/> rañño antepuraṃ padakkhiṇaṃ katvā antepurassa uttarasīhapañjarāsanne ṭhāne yathā gandhapupphādīhi sukhena sakkā hoti pūjetuṃ, evaṃ akkhāhataṃ viya tiṭṭhati|</p>

<p>evaṃ ṭhitassa panassa vātapānacchiddādīhi pavisitvā nānāvirāgaratanappabhāsamujjalaṃ anto pāsādaṃ alaṅkurumānaṃ pabhāsamūhaṃ disvā dassanatthāya sañjātābhilāso rājā hoti| parijanopissa piyavacanapābhatena āgantvā tamatthaṃ nivedeti| atha rājā balavapītipāmojjaphuṭasarīro pallaṅkaṃ <pb ed="M" n="4.0155"/> mocetvā uṭṭhāyāsanā sīhapañjarasamīpaṃ gantvā taṃ cakkaratanaṃ disvā ‘‘sutaṃ kho pana meta’’ntiādikaṃ cintanaṃ cintesi| tena vuttaṃ – ‘‘disvāna rañño khattiyassa…pe.… assaṃ nu kho ahaṃ rājā cakkavattī’’ti| tattha <hi rend="bold">so hoti rājā cakkavattī</hi>ti kittāvatā cakkavattī hoti? ekaṅguladvaṅgulamattampi cakkaratane ākāsaṃ abbhuggantvā pavatte|</p>

<p>idāni tassa pavattāpanatthaṃ yaṃ kātabbaṃ taṃ dassento <hi rend="bold">atha kho, bhikkhave</hi>tiādimāha| tattha <pb ed="P" n="4.0219"/> <hi rend="bold">uṭṭhāyāsanā</hi>ti nisinnāsanato uṭṭhahitvā cakkaratanasamīpaṃ āgantvā| <hi rend="bold">bhiṅkāraṃ gahetvā</hi>ti hatthisoṇḍasadisapanāḷiṃ suvaṇṇabhiṅkāraṃ ukkhipitvā vāmahatthena udakaṃ gahetvā| pavattatu bhavaṃ cakkaratanaṃ, abhivijinātu bhavaṃ cakkaratananti| <hi rend="bold">anvadeva rājā cakkavattī saddhiṃ caturaṅginiyā senāyā</hi>ti sabbacakkavattīnañhi udakena abhisiñcitvā ‘‘abhivijānātu bhavaṃ cakkaratana’’nti vacanasamanantarameva vehāsaṃ abbhuggantvā cakkaratanaṃ pavattati, yassa pavattisamakālameva so rājā cakkavattī nāma hoti|</p>

<p>pavatte pana cakkaratane taṃ anubandhamānova rājā cakkavattī yānavaraṃ āruyha vehāsaṃ abbhuggacchati, athassa chattacāmarādihattho parijano ceva antepurajano ca| tato nānappakārakañcukakavacādisannāhavibhūsitena vividhāharaṇappabhāsamujjalitena samussitaddhajapaṭākapaṭimaṇḍitena attano attano balakāyena saddhiṃ uparājasenāpati pabhūtayopi vehāsaṃ abbhuggantvā rājānameva parivārenti| rājayuttā pana janasaṅgahatthaṃ nagaravīthīsu bheriyo carāpenti ‘‘tātā amhākaṃ rañño cakkaratanaṃ <pb ed="P" n="4.0220"/> nibbattaṃ, attano attano vibhavānurūpena maṇḍitappasādhitā sannipatathā’’ti| mahājano pana pakatiyā cakkaratanasaddeneva sabbakiccāni <pb ed="V" n="4.0161"/> pahāya gandhapupphādīni ādāya sannipatitova, sopi sabbo vehāsaṃ abbhuggantvā rājānameva parivāreti| yassa yassa hi raññā saddhiṃ gantukāmatā uppajjati, so so ākāsagatova hoti| evaṃ dvādasayojanāyāmavitthārā parisā hoti| tattha ekapurisopi chinnabhinnasarīro vā kiliṭṭhavattho vā natthi| suciparivāro hi rājā cakkavattī| cakkavattiparisā nāma vijjādharaparisā viya ākāse gacchamānā indanīlamaṇitale <pb ed="M" n="4.0156"/> vippakiṇṇaratanasadisā hoti| tena vuttaṃ ‘‘anvadeva rājā cakkavattī saddhiṃ caturaṅginiyā senāyā’’ti|</p>

<p>tampi cakkaratanaṃ rukkhaggānaṃ uparūpari nātiuccena gaganapadesena pavattati, yathā rukkhānaṃ pupphaphalapallavehi atthikā tāni sukhena gahetuṃ sakkonti, bhūmiyaṃ ṭhitā ‘‘esa rājā, esa uparājā, esa senāpatī’’ti sallakkhetuṃ sakkonti| ṭhānādīsupi iriyāpathesu yo yena icchati, so teneva gacchati| cittakammādisippapasutā cettha attano attano kiccaṃ karontāyeva gacchanti| yatheva hi bhūmiyaṃ, tathā nesaṃ sabbakiccāni ākāse ijjhanti| evaṃ cakkavattiparisaṃ gahetvā taṃ cakkaratanaṃ vāmapassena sineruṃ pahāya samuddassa uparibhāgena aṭṭhayojanasahassappamāṇaṃ pubbavidehaṃ gacchati|</p>

<p>tattha yo vinibbedhena dvādasayojanāya parikkhepato chattiṃsayojanaparisāya sannivesakkhamo sulabhāhārūpakaraṇo chāyūdakasampanno sucisamatalo ramaṇīyo bhūmibhāgo, tassa uparibhāge taṃ cakkaratanaṃ ākāse akkhāhataṃ viya tiṭṭhati| atha tena saññāṇena so mahājano otaritvā yathāruci nhānabhojanādīni sabbakiccāni karonto vāsaṃ kappeti, tena vuttaṃ ‘‘yasmiṃ <pb ed="P" n="4.0221"/> kho pana, bhikkhave, padese taṃ cakkaratanaṃ patiṭṭhāti, tattha rājā cakkavattī vāsaṃ upeti saddhiṃ caturaṅginiyā senāyā’’ti|</p>

<p>evaṃ vāsaṃ upagate cakkavattimhi ye tattha rājāno, te ‘‘paracakkaṃ āgata’’nti sutvāpi na balakāyaṃ sannipātetvā yuddhasajjā honti| cakkaratanassa uppattisamanantarameva natthi so satto nāma, yo paccatthikasaññāya rājānaṃ ārabbha āvudhaṃ ukkhipituṃ visaheyya| ayamanubhāvo cakkaratanassa|</p>

<p rend="gatha1">cakkānubhāvena <pb ed="V" n="4.0162"/> hi tassa rañño,</p>

<p rend="gatha2">arī asesā damathaṃ upenti|</p>

<p rend="gatha3">arindamaṃ nāma narādhipassa,</p>

<p rend="gathalast">teneva taṃ vuccati tassa cakkaṃ||</p>

<p>tasmā <pb ed="M" n="4.0157"/> sabbepi te rājāno attano attano rajjasirivibhavānurūpaṃ pābhataṃ gahetvā taṃ rājānaṃ upagamma onatasirā attano moḷiyamaṇippabhābhisekenassa pādapūjaṃ karonto ‘‘ehi kho mahārājā’’tiādīhi vacanehi tassa kiṅkārappaṭissāvitaṃ āpajjanti| tena vuttaṃ <hi rend="bold">ye kho pana, bhikkhave, puratthimāya…pe.… anusāsa mahārājā</hi>ti|</p>

<p>tattha <hi rend="bold">svāgata</hi>nti suāgamanaṃ| ekasmiñhi āgate socanti, gate nandanti| ekasmiṃ āgate nandanti, gate socanti| tādiso tvaṃ āgatanandano gamanasocano, tasmā tava āgamanaṃ suāgamananti vuttaṃ hoti| evaṃ <pb ed="P" n="4.0222"/> vutte pana cakkavattī nāpi ‘‘ettakaṃ nāma me anuvassaṃ baliṃ upakappethā’’ti vadati, nāpi aññassa bhogaṃ acchinditvā aññassa deti| attano pana dhammarājabhāvassa anurūpāya paññāya pāṇātipātādīni upaparikkhitvā pemanīyena mañjunā sarena ‘‘passatha tātā, pāṇātipāto nāmesa āsevito bhāvito bahulīkato nirayasaṃvattaniko hotī’’tiādinā nayena dhammaṃ desetvā ‘‘pāṇo na hantabbo’’tiādikaṃ ovādaṃ deti| tena vuttaṃ <hi rend="bold">rājā cakkavattī evamāha pāṇo na hantabbo…pe.… yathābhuttañca bhuñjathā</hi>ti|</p>

<p>kiṃ pana sabbepi rañño imaṃ ovādaṃ gaṇhantīti| buddhassapi tāva sabbe na gaṇhanti, rañño kiṃ gaṇhissanti| tasmā ye paṇḍitā vibhāvino, te gaṇhanti| sabbe pana anuyantā bhavanti| tasmā ‘‘ye kho pana, bhikkhave’’tiādimāha|</p>

<p>atha taṃ cakkaratanaṃ evaṃ pubbavidehavāsīnaṃ ovāde dinne katapātarāse cakkavattībalena vehāsaṃ abbhuggantvā puratthimaṃ samuddaṃ ajjhogāhati| yathā yathā ca taṃ ajjhogāhati, tathā tathā agadagandhaṃ ghāyitvā saṃkhittaphaṇo nāgarājā viya saṃkhittūmivipphāraṃ hutvā ogacchamānaṃ <pb ed="V" n="4.0163"/> mahāsamuddasalilaṃ yojanamattaṃ ogantvā antosamudde veḷuriyabhitti viya tiṭṭhati| taṅkhaṇaññeva ca tassa rañño puññasiriṃ daṭṭhukāmāni viya mahāsamuddatale vippakiṇṇāni nānāratanāni tato tato āgantvā taṃ padesaṃ pūrayanti| atha sā rājaparisā taṃ nānāratanaparipūraṃ mahāsamuddatalaṃ disvā yathāruci ucchaṅgādīhi ādiyati, yathāruci ādinnaratanāya <pb ed="M" n="4.0158"/> pana parisāya taṃ cakkaratanaṃ paṭinivattati| paṭinivattamāne ca tasmiṃ parisā aggato hoti, majjhe rājā, ante cakkaratanaṃ| tampi jalanidhijalaṃ palobhiyamānamiva <pb ed="P" n="4.0223"/> cakkaratanasiriyā, asahamānamiva ca tena viyogaṃ, nemimaṇḍalapariyantaṃ abhihanantaṃ nirantarameva upagacchati|</p>

<p n="257"> evaṃ rājā cakkavattī puratthimasamuddapariyantaṃ pubbavidehaṃ abhivijinitvā dakkhiṇasamuddapariyantaṃ jambudīpaṃ vijetukāmo cakkaratanadesitena maggena dakkhiṇasamuddābhimukho gacchati| tena vuttaṃ <hi rend="bold">atha kho taṃ, bhikkhave, cakkaratanaṃ puratthimasamuddaṃ ajjhogāhetvā paccuttaritvā dakkhiṇaṃ disaṃ pavattatī</hi>ti| evaṃ pavattamānassa pana tassa pavattanavidhānaṃ senāsanniveso paṭirājagamanaṃ tesaṃ anusāsanippadānaṃ dakkhiṇasamuddaṃ ajjhogāhanaṃ samuddasalilassa ogacchanaṃ ratanādānanti sabbaṃ purimanayeneva veditabbaṃ|</p>

<p>vijinitvā pana taṃ dasasahassayojanappamāṇaṃ jambudīpaṃ dakkhiṇasamuddatopi paccuttaritvā sattayojanasahassappamāṇaṃ aparagoyānaṃ vijetuṃ pubbe vuttanayeneva gantvā tampi samuddapariyantaṃ tatheva abhivijinitvā pacchimasamuddatopi paccuttaritvā aṭṭhayojanasahassappamāṇaṃ uttarakuruṃ vijetuṃ tatheva gantvā tampi samuddapariyantaṃ tatheva abhivijiya uttarasamuddatopi paccuttarati|</p>

<p>ettāvatā raññā cakkavattinā cāturantāya pathaviyā ādhipaccaṃ adhigataṃ hoti| so evaṃ vijitavijayo attano rajjasirisampattidassanatthaṃ sapariso uddhaṃ gaganatalaṃ abhilaṅghitvā suvikasitapadumuppalapuṇḍarīkavanavicitte cattāro jātassare viya pañcasatapañcasataparittadīpaparivāre cattāro mahādīpe oloketvā cakkaratanadesiteneva maggena yathānukkamaṃ attano rājadhānimeva paccāgacchati| atha taṃ cakkaratanaṃ <pb ed="P" n="4.0224"/> antepuradvāraṃ sobhayamānaṃ viya hutvā tiṭṭhati|</p>

<p>evaṃ <pb ed="V" n="4.0164"/> patiṭṭhite pana tasmiṃ cakkaratane rājantepure ukkāhi vā dīpikāhi vā kiñci karaṇīyaṃ na hoti, cakkaratanobhāsoyeva rattiṃ andhakāraṃ vidhamati| ye ca pana rattiṃ andhakāratthikā honti, tesaṃ andhakārameva hoti| tena vuttaṃ <hi rend="bold">dakkhiṇasamuddaṃ ajjhogāhetvā…pe.… evarūpaṃ cakkaratanaṃ pātubhavatī</hi>ti|</p>

<p rend="subhead">hatthiratanavaṇṇanā</p>

<p n="258"> evaṃ <pb ed="M" n="4.0159"/> pātubhūtacakkaratanassa panassa cakkavattino amaccā pakatimaṅgalahatthiṭṭhānaṃ sucibhūmibhāgaṃ kāretvā haricandanādīhi surabhigandhehi upalimpāpetvā heṭṭhā vicittavaṇṇasurabhikusumasamākiṇṇaṃ upari suvaṇṇatārakānaṃ antarantarā samosaritamanuñña-kusumadāmappaṭimaṇḍitavitānaṃ devavimānaṃ viya abhisaṅkharitvā ‘‘evarūpassa nāma deva hatthiratanassa āgamanaṃ cintethā’’ti vadanti| so pubbe vuttanayeneva mahādānaṃ datvā sīlāni samādāya taṃ puññasampattiṃ āvajjanto nisīdati, athassa puññānubhāvacodito chaddantakulā vā uposathakulā vā taṃ sakkāravisesaṃ anubhavitukāmo taruṇaravimaṇḍalābhirattacaraṇa-gīvamukhappaṭimaṇḍitavisuddhasetasarīro sattappatiṭṭho susaṇṭhitaṅgapaccaṅgasanniveso vikasitaratta-padumacārupokkharo iddhimā yogī viya vehāsaṃ gamanasamattho manosilācuṇṇarañjitapariyanto viya rajatapabbato hatthiseṭṭho tasmiṃ padese patiṭṭhāti| so chaddantakulā āgacchanto sabbakaniṭṭho āgacchati, uposathakulā sabbajeṭṭho| pāḷiyaṃ pana ‘‘uposatho nāgarājā’’ icceva āgacchati| svāyaṃ <pb ed="P" n="4.0225"/> pūritacakkavattivattānaṃ cakkavattīnaṃ sutte vuttanayeneva cintayantānaṃ āgacchati, na itaresaṃ| sayameva pakatimaṅgalahatthiṭṭhānaṃ āgantvā maṅgalahatthiṃ apanetvā tattha tiṭṭhati| tena vuttaṃ <hi rend="bold">puna caparaṃ, bhikkhave…pe.… nāgarājā</hi>ti|</p>

<p>evaṃ pātubhūtaṃ pana taṃ hatthiratanaṃ disvā hatthigopakādayo haṭṭhatuṭṭhā vegena gantvā rañño ārocenti| rājā turitaturitaṃ āgantvā taṃ disvā pasannacitto ‘‘bhaddakaṃ vata bho hatthiyānaṃ, sace damathaṃ upeyyā’’ti cintayanto hatthaṃ pasāreti| atha so gharadhenuvacchako viya kaṇṇe olambetvā sūratabhāvaṃ dassento rājānaṃ upasaṅkamati, rājā taṃ abhiruhitukāmo hoti| athassa <pb ed="V" n="4.0165"/> parijanā adhippāyaṃ ñatvā taṃ hatthiratanaṃ sovaṇṇaddhajaṃ sovaṇṇālaṅkāraṃ hemajālapaṭicchannaṃ katvā upanenti| rājā taṃ anisīdāpetvāva sattaratanamayāya nisseṇiyā abhiruyha ākāsaṃ gamananinnacitto hoti| tassa saha cittuppādeneva so hatthirājā rājahaṃso viya indanīlamaṇippabhājālanīlagaganatalaṃ abhilaṅghati, tato cakkacārikāya vuttanayeneva <pb ed="M" n="4.0160"/> sakalarājaparisā| iti sapariso rājā antopātarāseyeva sakalapathaviṃ anusaṃyāyitvā rājadhāniṃ paccāgacchati, evaṃ mahiddhikaṃ cakkavattino <hi rend="bold">hatthiratanaṃ</hi> hoti| tena vuttaṃ <hi rend="bold">disvāna rañño cakkavattissa…pe.… evarūpaṃ hatthiratanaṃ pātubhavatī</hi>ti|</p>

<p rend="subhead">assaratanavaṇṇanā</p>

<p>evaṃ pātubhūtahatthiratanassa pana cakkavattino parisā pakatimaṅgalassaṭṭhānaṃ sucisamatalaṃ kāretvā alaṅkaritvā ca purimanayeneva rañño tassa āgamanacintanatthaṃ ussāhaṃ janenti| so purimanayeneva katadānasakkāro <pb ed="P" n="4.0226"/> samādinnasīlova pāsādatale nisinno puññasampattiṃ samanussarati, athassa puññānubhāvacodito sindhavakulato vijjullatāvinaddhasaradakālasetavalāhakarāsisassiriko rattapādo rattatuṇḍo candappabhāpuñjasadisasuddhasiniddhaghanasaṅghātasarīro kākagīvā viya indanīlamaṇi viya ca kāḷavaṇṇena sīsena samannāgatattā <hi rend="bold">kāḷasīso</hi> suṭṭhu kappetvā ṭhapitehi viya muñjasadisehi saṇhavaṭṭujugatigatehi kesehi samannāgatattā <hi rend="bold">muñjakeso vehāsaṅgamo</hi> valāhako nāma assarājā āgantvā tasmiṃ ṭhāne patiṭṭhāti| sesaṃ sabbaṃ hatthiratane vuttanayeneva veditabbaṃ| evarūpaṃ <hi rend="bold">assaratanaṃ</hi> sandhāya bhagavā <hi rend="bold">puna capara</hi>ntiādimāha|</p>

<p rend="subhead">maṇiratanavaṇṇanā</p>

<p>evaṃ pātubhūtassaratanassa pana rañño cakkavattissa catuhatthāyāmaṃ sakaṭanābhisamappamāṇaṃ ubhosu antesu kaṇṇikapariyantato viniggatasuparisuddhamuttākalāpehi dvīhi kañcanapadumehi alaṅkataṃ caturāsītimaṇisahassaparivāraṃ tārāgaṇaparivutassa puṇṇacandassa siriṃ paṭippharamānaṃ viya vepullapabbatato <hi rend="bold">maṇiratanaṃ</hi> āgacchati| tassevaṃ āgatassa muttājālake <pb ed="V" n="4.0166"/> ṭhapetvā veḷuparamparāya saṭṭhihatthappamāṇaṃ ākāsaṃ āropitassa rattibhāge samantā yojanappamāṇaṃ okāsaṃ ābhā pharati, yāya sabbo so okāso aruṇuggamanavelā viya sañjātāloko hoti| tato kassakā kasikammaṃ, vāṇijā āpaṇugghāṭanaṃ<pb ed="M" n="4.0161"/>, te <pb ed="P" n="4.0227"/> te ca sippino taṃ taṃ kammantaṃ payojenti divāti maññamānā| tena vuttaṃ <hi rend="bold">puna caparaṃ, bhikkhave…pe.… maṇiratanaṃ pātubhavatī</hi>ti|</p>

<p rend="subhead">itthiratanavaṇṇanā</p>

<p>evaṃ pātubhūtamaṇiratanassa pana cakkavattissa visayasukhavisesakāraṇaṃ <hi rend="bold">itthiratanaṃ</hi> pātubhavati| maddarājakulato vā hissa aggamahesiṃ ānenti, uttarakuruto vā puññānubhāvena sayaṃ āgacchati| avasesā panassā sampatti ‘‘puna caparaṃ, bhikkhave, rañño cakkavattissa itthiratanaṃ pātubhavati abhirūpā dassanīyā’’tiādinā nayena pāḷiyaṃyeva āgatā|</p>

<p>tattha saṇṭhānapāripūriyā adhikaṃ rūpaṃ assāti <hi rend="bold">abhirūpā</hi>| dissamānā ca cakkhūni pīṇayati, tasmā aññaṃ kiccavikkhepaṃ hitvāpi daṭṭhabbāti <hi rend="bold">dassanīyā</hi>| dissamānā ca somanassavasena cittaṃ pasādetīti <hi rend="bold">pāsādikā| paramāyā</hi>ti evaṃ pasādāvahattā uttamāya| <hi rend="bold">vaṇṇapokkharatāyā</hi>ti vaṇṇasundaratāya| <hi rend="bold">samannāgatā</hi>ti upetā| <hi rend="bold">abhirūpā</hi> vā yasmā nātidīghā nātirassā <hi rend="bold">dassanīyā</hi> yasmā nātikisā nātithūlā, <hi rend="bold">pāsādikā</hi> yasmā nātikāḷikā naccodātā| <hi rend="bold">paramāya vaṇṇapokkharatāya samannāgatā</hi> yasmā atikkantā mānusaṃ vaṇṇaṃ appattā dibbavaṇṇaṃ| manussānañhi vaṇṇābhā bahi na niccharati, devānaṃ atidūraṃ niccharati, tassā pana dvādasahatthappamāṇaṃ padesaṃ sarīrābhā obhāseti|</p>

<p>nātidīghādīsu cassā paṭhamayugaḷena ārohasampatti, dutiyayugaḷena pariṇāhasampatti, tatiyayugaḷena vaṇṇasampatti vuttā| chahi vāpi etehi kāyavipattiyā abhāvo, atikkantā mānusaṃ vaṇṇanti iminā kāyasampatti vuttā|</p>

<p><hi rend="bold">tūlapicuno vā kappāsapicuno vā</hi>ti sappimaṇḍe pakkhipitvā <pb ed="P" n="4.0228"/> ṭhapitassa satavihatassa tūlapicuno <pb ed="V" n="4.0167"/> vā satavihatassa kappāsapicuno vā kāyasamphasso hoti| <hi rend="bold">sīte</hi>ti rañño sītakāle| <hi rend="bold">uṇhe</hi>ti rañño uṇhakāle| <hi rend="bold">candanagandho</hi>ti niccakālameva supisitassa abhinavassa catujjātisamāyojitassa haricandanassa gandho kāyato vāyati| <hi rend="bold">uppalagandho</hi>ti hasitakathitakālesu mukhato nikkhanto taṅkhaṇaṃ vikasitasseva nīluppalassa atisurabhigandho vāyati|</p>

<p>evaṃ <pb ed="M" n="4.0162"/> rūpasamphassagandhasampattiyuttāya panassā sarīrasampattiyā anurūpaṃ ācāraṃ dassetuṃ <hi rend="bold">taṃ kho panā</hi>tiādi vuttaṃ| tattha rājānaṃ disvā nisinnāsanato aggidaḍḍhā viya paṭhamameva uṭṭhātīti <hi rend="bold">pubbuṭṭhāyinī</hi>| tasmiṃ nisinne tassa rañño tālavaṇṭena bījanādikiccaṃ katvā pacchā nipatati nisīdatīti <hi rend="bold">pacchānipātinī</hi>| kiṃ karomi devāti tassa kiṃkāraṃ paṭissāvetīti <hi rend="bold">kiṃkārapaṭissāvinī</hi>| rañño manāpameva carati karotīti <hi rend="bold">manāpacārinī</hi>| yaṃ rañño piyaṃ, tadeva vadatīti <hi rend="bold">piyavādinī</hi>|</p>

<p>idāni svāssā ācāro bhāvasuddhiyā eva, na sāṭheyyenāti dassetuṃ <hi rend="bold">taṃ kho panā</hi>tiādimāha| tattha <hi rend="bold">no aticaratī</hi>ti na atikkamitvā carati, aññaṃ purisaṃ cittenapi na patthetīti vuttaṃ hoti| tattha ye tassā ādimhi ‘‘abhirūpā’’tiādayo ante ‘‘pubbuṭṭhāyinī’’tiādayo guṇā vuttā, te pakatiguṇā eva ‘‘atikkantā <pb ed="P" n="4.0229"/> mānusaṃ vaṇṇa’’ntiādayo pana cakkavattino puññaṃ upanissāya cakkaratanapātubhāvato paṭṭhāya purimakammānubhāvena nibbattantīti veditabbā| abhirūpatādikāpi vā cakkaratanapātubhāvato paṭṭhāya sabbākārapāripūrā jātā| tenāha <hi rend="bold">evarūpaṃ itthiratanaṃ pātubhavatī</hi>ti|</p>

<p rend="subhead">gahapatiratanavaṇṇanā</p>

<p>evaṃ pātubhūtitthiratanassa pana rañño cakkavattissa dhanakaraṇīyānaṃ kiccānaṃ yathāsukhappavattanatthaṃ <hi rend="bold">gahapatiratanaṃ</hi> pātubhavati| so pakatiyāva mahābhogo mahābhogakule jāto rañño dhanarāsivaḍḍhako seṭṭhi gahapati hoti, cakkaratanānubhāvasahitaṃ panassa kammavipākajaṃ dibbacakkhu pātubhavati, yena antopathaviyaṃ yojanabbhantare nidhiṃ passati| so taṃ sampattiṃ disvā <pb ed="V" n="4.0168"/> tuṭṭhahadayo gantvā rājānaṃ dhanena pavāretvā sabbāni dhanakaraṇīyāni sampādeti| tena vuttaṃ <hi rend="bold">puna caparaṃ, bhikkhave…pe.… evarūpaṃ gahapatiratanaṃ pātubhavatī</hi>ti|</p>

<p rend="subhead">pariṇāyakaratanavaṇṇanā</p>

<p>evaṃ pātubhūtagahapatiratanassa pana rañño cakkavattissa sabbakiccasaṃvidhānasamatthaṃ <hi rend="bold">pariṇāyakaratanaṃ</hi> pātubhavati| so rañño jeṭṭhaputtova hoti<pb ed="M" n="4.0163"/>| pakatiyā eva paṇḍito byatto medhāvī, rañño puññānubhāvaṃ nissāya panassa attano kammānubhāvena paracittañāṇaṃ uppajjati| yena dvādasayojanāya rājaparisāya cittācāraṃ ñatvā rañño ahite hite ca vavatthapetuṃ samattho hoti| sopi taṃ attano ānubhāvaṃ disvā tuṭṭhahadayo rājānaṃ sabbakiccānusāsanena pavāreti| tena vuttaṃ <hi rend="bold">puna caparaṃ…pe.… pariṇāyakaratanaṃ pātubhavatī</hi>ti| tattha <pb ed="P" n="4.0230"/> <hi rend="bold">ṭhapetabbaṃ ṭhapetu</hi>nti tasmiṃ tasmiṃ ṭhānantare ṭhapetabbaṃ ṭhapetuṃ|</p>

<p n="259"> <hi rend="bold">samavepākiniyā</hi>tiādi heṭṭhā vuttameva|</p>

<p n="260"> <hi rend="bold">kaṭaggahenā</hi>ti jayaggāhena| <hi rend="bold">mahantaṃ bhogakkhandha</hi>nti ekappahāreneva dve vā tīṇi vā satasahassāni| <hi rend="bold">kevalā paripūrā paṇḍitabhūmī</hi>ti paṇḍito tīṇi sucaritāni pūretvā sagge nibbattati, tato manussalokaṃ āgacchanto kularūpabhogasampattiyaṃ nibbattati, tattha ṭhito tīṇi ca sucaritāni pūretvā puna sagge nibbattatīti ayaṃ sakalā paripuṇṇā paṇḍitabhūmi| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">bālapaṇḍitasuttavaṇṇanā niṭṭhitā|</p>

</xml>