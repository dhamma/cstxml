<xml src="s0302a-s17.xml">

<div id="sn2_6" n="sn2_6" type="samyutta">
<head rend="chapter"><pgroup id="s17"/><readunit id="s17">6. lābhasakkārasaṃyuttaṃ</readunit></head>

<p rend="title">1. paṭhamavaggo</p>

<p rend="subhead">1. dāruṇasuttavaṇṇanā</p>

<p n="157"> lābhasakkārasaṃyuttassa <pb ed="V" n="2.0181"/><pb ed="P" n="2.0206"/><pb ed="M" n="2.0190"/> paṭhame <hi rend="bold">dāruṇo</hi>ti thaddho| <hi rend="bold">lābhasakkārasiloko</hi>ti ettha <hi rend="bold">lābho</hi> nāma catupaccayalābho| <hi rend="bold">sakkāro</hi>ti tesaṃyeva sukatānaṃ susaṅkhatānaṃ lābho| <hi rend="bold">siloko</hi>ti vaṇṇaghoso| <hi rend="bold">kaṭuko</hi>ti tikhiṇo| <hi rend="bold">pharuso</hi>ti kharo| <hi rend="bold">antarāyiko</hi>ti antarāyakaro| paṭhamaṃ|</p>

<p rend="subhead">2. baḷisasuttavaṇṇanā</p>

<p n="158"> dutiye <hi rend="bold">bāḷisiko</hi>ti baḷisaṃ gahetvā caramāno macchaghātako| <hi rend="bold">āmisagata</hi>nti āmisamakkhitaṃ| <hi rend="bold">āmisacakkhū</hi>ti āmise cakkhu dassanaṃ assāti āmisacakkhu| <hi rend="bold">gilabaḷiso</hi>ti gilitabaḷiso| <hi rend="bold">anayaṃ āpanno</hi>ti dukkhaṃ patto| <hi rend="bold">byasanaṃ āpanno</hi>ti vināsaṃ patto| <hi rend="bold">yathākāmakaraṇīyo</hi>ti yathākāmena yathāruciyā yatheva naṃ bāḷisiko icchati, tathevassa kattabboti attho| <hi rend="bold">yathākāmakaraṇīyo pāpimato</hi>ti yathā kilesamārassa kāmo, evaṃ kattabbo, nirayaṃ vā tiracchānayoniṃ vā pettivisayaṃ vā pāpetabbo| dutiyaṃ|</p>

<p rend="subhead">3-4. kummasuttādivaṇṇanā</p>

<p n="159-160"> tatiye <hi rend="bold">mahākummakula</hi>nti mahantaṃ aṭṭhikacchapakulaṃ| <hi rend="bold">agamāsī</hi>ti ‘‘ettha addhā kiñci khāditabbaṃ atthi, taṃ maccharāyanto maṃ esa nivāretī’’ti saññāya agamāsi| <hi rend="bold">papatāyā</hi>ti <pb ed="P" n="2.0207"/> papatā vuccati dīgharajjukabaddho ayakantakosake daṇḍakaṃ pavesetvā gahito <pb ed="V" n="2.0182"/> kaṇṇikasallasaṇṭhāno, ayakaṇṭako, yasmiṃ vegena patitvā kaṭāhe laggamatte daṇḍako nikkhamati, rajjuko ekābaddho gacchateva| <hi rend="bold">so kummo</hi>ti so <pb ed="M" n="2.0191"/> viddhakummo| <hi rend="bold">yena so kummo</hi>ti udakasaddaṃ sutvā sāsaṅkaṭṭhānaṃ bhavissatīti nivattitvā yena so atthakāmo kummo| <hi rend="bold">na dāni tvaṃ amhāka</hi>nti idāni tvaṃ amittahatthaṃ gato, na amhākaṃ santakoti attho| evaṃ sallapantānaṃyeva ca nesaṃ nāvāya ṭhito luddo rajjukaṃ ākaḍḍhitvā kummaṃ gahetvā yathākāmaṃ akāsi| sesamettha ito anantarasutte ca uttānameva| tatiyacatutthāni|</p>

<p rend="subhead">5. mīḷhakasuttavaṇṇanā</p>

<p n="161"> pañcame <hi rend="bold">mīḷhakā</hi>ti gūthapāṇakā| <hi rend="bold">gūthādī</hi>ti gūthabhakkhā| <hi rend="bold">gūthapūrā</hi>ti anto gūthena bharitā| <hi rend="bold">puṇṇā gūthassā</hi>ti idaṃ purimasseva atthadīpanaṃ| <hi rend="bold">atimaññeyyā</hi>ti pacchimapāde bhūmiyaṃ ṭhapetvā purimapāde gūthassa upari āropetvā ṭhitā ‘‘ahamhi gūthādī’’ti bhaṇantī atimaññeyya| <hi rend="bold">piṇḍapāto cassa pūro</hi>ti aparopissa pattapūro paṇītapiṇḍapāto bhaveyya| pañcamaṃ|</p>

<p rend="subhead">6. asanisuttavaṇṇanā</p>

<p n="162"> chaṭṭhe <hi rend="bold">kaṃ, bhikkhave, asanivicakka</hi>nti, bhikkhave, kaṃ puggalaṃ matthake patitvā maddamānaṃ sukkāsanicakkaṃ āgacchatu<pb ed="P" n="2.0208"/>| <hi rend="bold">appattamānasa</hi>nti anadhigatārahattaṃ| iti bhagavā na sattānaṃ dukkhakāmatāya, ādīnavaṃ pana dassetuṃ evamāha| asanicakkañhi matthake patitaṃ ekameva attabhāvaṃ nāseti, lābhasakkārasilokena pariyādiṇṇacitto nirayādīsu anantadukkhaṃ anubhoti| chaṭṭhaṃ|</p>

<p rend="subhead">7. diddhasuttavaṇṇanā</p>

<p n="163"> sattame <hi rend="bold">diddhagatenā</hi>ti gatadiddhena| <hi rend="bold">visallenā</hi>ti visamakkhitena| <hi rend="bold">sallenā</hi>ti sattiyā| sattamaṃ|</p>

<p rend="subhead">8. siṅgālasuttavaṇṇanā</p>

<p n="164"> aṭṭhame <pb ed="V" n="2.0183"/><pb ed="M" n="2.0192"/> <hi rend="bold">siṅgālo</hi>ti jarasiṅgālo| yathā hi suvaṇṇavaṇṇopi kāyo pūtikāyo tveva, taṃkhaṇaṃ gaḷitampi ca muttaṃ pūtimuttantveva vuccati, evaṃ tadahujātopi siṅgālo jarasiṅgālotveva vuccati| <hi rend="bold">ukkaṇṭakena nāmā</hi>ti evaṃnāmakena rogena| so kira sītakāle uppajjati| tasmiṃ uppanne sakalasarīrato lomāni patanti, sakalasarīraṃ nillomaṃ hutvā, samantato phuṭati, vātabbhāhatā vaṇā rujjanti| yathā ummattakasunakhena daṭṭho puriso anavaṭṭhitova bhamati, evaṃ tasmiṃ uppanne bhamitabbo hoti, asukaṭṭhāne sotthi bhavissatīti na paññāyati| aṭṭhamaṃ|</p>

<p rend="subhead">9. verambhasuttavaṇṇanā</p>

<p n="165"> navame <hi rend="bold">verambhavātā</hi>ti evaṃnāmakā mahāvātā| kīdise pana ṭhāne te vātā vāyantīti? yattha ṭhitassa cattāro <pb ed="P" n="2.0209"/> dīpā uppalinipattamattā hutvā paññāyanti| <hi rend="bold">yo pakkhī gacchatī</hi>ti navavuṭṭhe deve viravanto vātasakuṇo tattha gacchati, taṃ sandhāyetaṃ vuttaṃ| <hi rend="bold">arakkhiteneva kāyenā</hi>tiādīsu hatthapāde kīḷāpento khandhaṭṭhiṃ vā nāmento kāyaṃ na rakkhati nāma, nānāvidhaṃ duṭṭhullakathaṃ kathento vācaṃ na rakkhati nāma, kāmavitakkādayo vitakkento cittaṃ na rakkhati nāma| <hi rend="bold">anupaṭṭhitāya satiyā</hi>ti kāyagatāsatiṃ anupaṭṭhapetvā| navamaṃ|</p>

<p rend="subhead">10. sagāthakasuttavaṇṇanā</p>

<p n="166"> dasame <hi rend="bold">asakkārena cūbhaya</hi>nti asakkārena ca ubhayena| <hi rend="bold">samādhī</hi>ti arahattaphalasamādhi| so hi tena na vikampati| <hi rend="bold">appamāṇavihārino</hi>ti appamāṇena phalasamādhinā viharantassa| <hi rend="bold">sātatika</hi>nti satatakāriṃ| <hi rend="bold">sukhumaṃdiṭṭhivipassaka</hi>nti arahattamaggadiṭṭhiyā sukhumadiṭṭhiphalasamāpattiatthāya vipassanaṃ paṭṭhapetvā āgatattā vipassakaṃ| <hi rend="bold">upādānakkhayārāma</hi>nti upādānakkhayasaṅkhāte nibbāne rataṃ| <hi rend="bold">āhu sappuriso itī</hi>ti sappurisoti kathentīti| dasamaṃ|</p>

<p rend="centre">paṭhamo vaggo|</p>

<p rend="title">2. dutiyavaggo</p>

<p rend="subhead">1-2. suvaṇṇapātisuttādivaṇṇanā</p>

<p n="167-168"> dutiyavaggassa <pb ed="V" n="2.0184"/><pb ed="M" n="2.0193"/> paṭhame <hi rend="bold">sampajānamusā bhāsanta</hi>nti appamattakenapi kāraṇena sampajānameva musā bhāsantaṃ| ‘‘sīlaṃ pūressāmī’’ti saṃvihitabhikkhuṃ sinerumattopi paccayarāsi cāletuṃ na sakkoti| yadā pana sīlaṃ pahāya sakkāranissito hoti, tadā kuṇḍakamuṭṭhihetupi musā bhāsati, aññaṃ vā akiccaṃ karoti| dutiyaṃ uttānamevāti| paṭhamadutiyāni|</p>

<p rend="subhead">3-10. suvaṇṇanikkhasuttādivaṇṇanā</p>

<p n="169"> tatiyādīsu <pb ed="P" n="2.0210"/> <hi rend="bold">suvaṇṇanikkhassā</hi>ti ekassa kañcananikkhassa| <hi rend="bold">siṅgīnikkhassā</hi>ti siṅgīsuvaṇṇanikkhassa| <hi rend="bold">pathaviyā</hi>ti cakkavāḷabbhantarāya mahāpathaviyā| <hi rend="bold">āmisakiñcikkhahetū</hi>ti kassacideva āmisassa hetu antamaso kuṇḍakamuṭṭhinopi| <hi rend="bold">jīvitahetū</hi>ti aṭaviyaṃ corehi gahetvā jīvite voropiyamāne tassapi hetu| <hi rend="bold">janapadakalyāṇiyā</hi>ti janapade uttamitthiyā| tatiyādīni|</p>

<p rend="centre">dutiyo vaggo|</p>

<p rend="title">3. tatiyavaggo</p>

<p rend="subhead">1-2. mātugāmasuttādivaṇṇanā</p>

<p n="170-171"> tatiyavaggassa paṭhame <hi rend="bold">na tassa, bhikkhave, mātugāmo</hi>ti na tassa raho ekakassa nisinnassa tena dhammena atthikopi mātugāmo cittaṃ pariyādātuṃ sakkoti, yassa lābhasakkārasiloko <pb ed="V" n="2.0185"/> cittaṃ pariyādātuṃ sakkotīti, attho| dutiyaṃ uttānamevāti| paṭhamadutiyāni|</p>

<p rend="subhead">3-6. ekaputtakasuttādivaṇṇanā</p>

<p n="172-175"> tatiye <hi rend="bold">saddhā</hi>ti sotāpannā| sesamettha uttānameva| tathā catutthe pañcame chaṭṭhe ca| tatiyādīni|</p>

<p rend="subhead">7. tatiyasamaṇabrāhmaṇasuttavaṇṇanā</p>

<p n="176"> sattame <pb ed="M" n="2.0194"/> <hi rend="bold">samudaya</hi>ntiādīsu saha pubbakammena attabhāvo kolaputtiyaṃ vaṇṇapokkharatā kalyāṇavākkaraṇatā dhutaguṇāvīkaraṇaṃ cīvaradhāraṇaṃ parivārasampattīti evamādi lābhasakkārassa samudayo nāma, taṃ samudayasaccavasena nappajānāti, nirodho ca paṭipadā ca nirodhasaccamaggasaccavaseneva veditabbā| sattamaṃ|</p>

<p rend="subhead">8. chavisuttavaṇṇanā</p>

<p n="177"> aṭṭhame <pb ed="P" n="2.0211"/> yasmā lābhasakkārasiloko narakādīsu, nibbattento sakalampi imaṃ attabhāvaṃ nāseti, idhāpi maraṇampi maraṇamattampi dukkhaṃ āvahati, tasmā <hi rend="bold">chaviṃ chindatī</hi>tiādi vuttaṃ| aṭṭhamaṃ|</p>

<p rend="subhead">9. rajjusuttavaṇṇanā</p>

<p n="178"> navame <hi rend="bold">vāḷarajjuyā</hi>ti suttādimayā rajju mudukā hoti vāḷarajju kharā pharusā, tasmā ayameva gahitā| navamaṃ|</p>

<p rend="subhead">10. bhikkhusuttavaṇṇanā</p>

<p n="179"> dasame <hi rend="bold">diṭṭhadhammasukhavihārā</hi>ti phalasamāpattisukhavihārā| <hi rend="bold">tesāhamassā</hi>ti tesaṃ ahaṃ assa<pb ed="V" n="2.0186"/>| khīṇāsavo hi lābhī puññasampanno yāgukhajjakādīni gahetvā āgatāgatānaṃ anumodanaṃ karonto dhammaṃ desento pañhaṃ vissajjento phalasamāpattiṃ appetvā nisīdituṃ okāsaṃ na labhati, taṃ sandhāya vuttanti| dasamaṃ|</p>

<p rend="centre">tatiyo vaggo|</p>

<p rend="title">4. catutthavaggo</p>

<p rend="subhead">1-4. bhindisuttādivaṇṇanā</p>

<p n="180-183"> catutthavaggassa paṭhamaṃ uttānameva| dutiyādīsu <hi rend="bold">kusalamūla</hi>nti alobhāditividhakusaladhammo| <hi rend="bold">sukko dhammo</hi>ti tasseva pariyāyadesanā<pb ed="M" n="2.0195"/>| ayaṃ panettha saṅkhepattho – yassa kusalamūlādisaṅkhātassa anavajjadhammassa asamucchinnattā devadatto sagge vā nibbatteyya, maggaphalāni vā adhigaccheyya, svāssa <hi rend="bold">samucchedamagamā</hi> sabbaso samucchinno vinaṭṭho| paṭhamādīni|</p>

<p rend="subhead">5. acirapakkantasuttavaṇṇanā</p>

<p n="184"> pañcame <hi rend="bold">parābhavāyā</hi>ti avaḍḍhiyā vināsāya| <hi rend="bold">assatarī</hi>ti vaḷavāya kucchismiṃ gadrabhassa jātā| <hi rend="bold">attavadhāya gabbhaṃ gaṇhātī</hi>ti taṃ assena saddhiṃ sampayojenti, sā <pb ed="P" n="2.0212"/> gabbhaṃ gaṇhitvā kāle sampatte vijāyituṃ na sakkoti, pādehi bhūmiyaṃ paharantī tiṭṭhati, athassā cattāro pāde catūsu khāṇukesu bandhitvā kucchiṃ phāletvā potaṃ nīharanti, sā tattheva marati| tenetaṃ vuttaṃ| pañcamaṃ|</p>

<p rend="subhead">6. pañcarathasatasuttavaṇṇanā</p>

<p n="185"> chaṭṭhe <hi rend="bold">bhattābhihāro</hi>ti abhiharitabbaṃ bhattaṃ| tassa pana pamāṇaṃ dassetuṃ <hi rend="bold">pañca ca thālipākasatānī</hi>ti <pb ed="V" n="2.0187"/> vuttaṃ| tattha eko thālipāko dasannaṃ purisānaṃ bhattaṃ gaṇhāti| <hi rend="bold">nāsāya pittaṃ bhindeyyu</hi>nti acchapittaṃ vā macchapittaṃ vāssa nāsapuṭe pakkhipeyyaṃ| chaṭṭhaṃ|</p>

<p rend="subhead">7-13. mātusuttādivaṇṇanā</p>

<p n="186-187"> sattame <hi rend="bold">mātupi hetū</hi>ti ‘‘sace musā bhaṇasi, mātaraṃ te vissajjessāma| no ce bhaṇasi, na vissajjessāmā’’ti evaṃ corehi aṭaviyaṃ pucchamāno tassā corahatthagatāya mātuyāpi hetu sampajānamusā na bhāseyyāti attho| ito paresupi eseva nayoti| sattamādīni|</p>

<p rend="centre">lābhasakkārasaṃyuttavaṇṇanā niṭṭhitā|</p>
</div>

</xml>