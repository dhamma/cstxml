<xml src="s0202a-m90.xml">
<sutra id="m90"/>
<p rend="subhead">10. kaṇṇakatthalasuttavaṇṇanā</p>

<p rend="bodytext" n="375"><hi rend="paranum">375</hi><hi rend="dot">.</hi> <hi rend="bold">evaṃ</hi> <pb ed="V" n="3.0254"/><pb ed="P" n="3.0356"/> <hi rend="bold">me suta</hi>nti kaṇṇakatthalasuttaṃ| tattha <hi rend="bold">uruññāya</hi>nti <hi rend="bold">uruññā</hi>ti tassa raṭṭhassapi nagarassapi etadeva nāmaṃ, bhagavā uruññānagaraṃ upanissāya viharati| <hi rend="bold">kaṇṇakatthale migadāye</hi>ti tassa nagarassa avidūre kaṇṇakatthalaṃ nāma eko ramaṇīyo bhūmibhāgo atthi, so migānaṃ abhayatthāya dinnattā migadāyoti vuccati, tasmiṃ kaṇṇakatthale migadāye| <hi rend="bold">kenacideva karaṇīyenā</hi>ti na aññena, anantarasutte vuttakaraṇīyeneva| <hi rend="bold">somā ca bhaginī sakulā ca bhaginī</hi>ti imā dve bhaginiyo rañño pajāpatiyo| <hi rend="bold">bhattābhihāre</hi>ti bhattaṃ abhiharaṇaṭṭhāne| rañño bhuñjanaṭṭhānañhi sabbāpi orodhā kaṭacchuādīni gahetvā rājānaṃ upaṭṭhātuṃ gacchanti, tāpi tatheva agamaṃsu|</p>

<p rend="bodytext" n="376"><hi rend="paranum">376</hi><hi rend="dot">.</hi> <hi rend="bold">kiṃ pana, mahārājā</hi>ti kasmā evamāha? rañño garahaparimocanatthaṃ| evañhi parisā cinteyya – ‘‘ayaṃ rājā āgacchamānova mātugāmānaṃ sāsanaṃ āroceti, mayaṃ attano dhammatāya bhagavantaṃ daṭṭhuṃ āgatoti maññāma, ayaṃ pana mātugāmānaṃ sāsanaṃ gahetvā āgato, mātugāmadāso maññe, esa pubbepi imināva kāraṇena āgacchatī’’ti| pucchito pana so attano āgamanakāraṇaṃ kathessati, evamassa ayaṃ garahā na uppajjissatīti garahamocanatthaṃ evamāha|</p>

<p rend="bodytext" n="378"><hi rend="paranum">378</hi><hi rend="dot">.</hi> <hi rend="bold">abbhudāhāsī</hi>ti <pb ed="M" n="3.0246"/> kathesi| <hi rend="bold">sakideva</hi> <pb ed="P" n="3.0357"/> <hi rend="bold">sabbaṃ ussati sabbaṃ dakkhitī</hi>ti yo ekāvajjanena ekacittena atītānāgatapaccuppannaṃ sabbaṃ ussati vā dakkhiti vā, so natthīti attho| ekena hi cittena atītaṃ sabbaṃ jānissāmīti āvajjitvāpi atītaṃ sabbaṃ jānituṃ na sakkā, ekadesameva jānāti| anāgatapaccuppannaṃ pana tena cittena sabbeneva sabbaṃ na jānātīti| esa nayo itaresu| evaṃ ekacittavasenāyaṃ pañho kathito| <hi rend="bold">heturūpa</hi>nti hetusabhāvaṃ kāraṇajātikaṃ| <hi rend="bold">saheturūpa</hi>nti sakāraṇajātikaṃ| <hi rend="bold">samparāyikāhaṃ, bhante</hi>ti samparāyaguṇaṃ ahaṃ, bhante, pucchāmi|</p>

<p rend="bodytext" n="379"><hi rend="paranum">379</hi><hi rend="dot">.</hi> <hi rend="bold">pañcimānī</hi>ti <pb ed="V" n="3.0255"/> imasmiṃ sutte pañca padhāniyaṅgāni lokuttaramissakāni kathitāni| kathinaṅgaṇavāsīcūḷasamuddatthero pana ‘‘tumhākaṃ, bhante, kiṃ ruccatī’’ti vutte ‘‘mayhaṃ lokuttarānevāti ruccatī’’ti āha| <hi rend="bold">padhānavemattata</hi>nti padhānanānattaṃ| aññādisameva hi puthujjanassa padhānaṃ, aññādisaṃ sotāpannassa, aññādisaṃ sakadāgāmino, aññādisaṃ anāgāmino, aññādisaṃ arahato, aññādisaṃ asītimahāsāvakānaṃ, aññādisaṃ dvinnaṃ aggasāvakānaṃ, aññādisaṃ paccekabuddhānaṃ, aññādisaṃ sabbaññubuddhānaṃ| puthujjanassa padhānaṃ sotāpannassa padhānaṃ na pāpuṇāti…pe.… paccekabuddhassa padhānaṃ sabbaññubuddhassa padhānaṃ na pāpuṇāti| imamatthaṃ sandhāya ‘‘padhānavemattataṃ vadāmī’’ti āha| <hi rend="bold">dantakāraṇaṃ gaccheyyu</hi>nti yaṃ akūṭakaraṇaṃ, anavacchindanaṃ<pb ed="P" n="3.0358"/>, dhurassa acchindananti dantesu kāraṇaṃ dissati, taṃ kāraṇaṃ upagaccheyyunti attho| <hi rend="bold">dantabhūmi</hi>nti dantehi gantabbabhūmiṃ| <hi rend="bold">assaddho</hi>tiādīsu puthujjanasotāpannasakadāgāmianāgāmino cattāropi assaddhā nāma| puthujjano hi sotāpannassa saddhaṃ appattoti assaddho, sotāpanno sakadāgāmissa, sakadāgāmī anāgāmissa, anāgāmī arahato saddhaṃ appattoti assaddho, ābādho arahatopi uppajjatīti pañcapi <hi rend="bold">bahvābādhā nāma</hi> honti| ariyasāvakassa pana saṭho māyāvīti nāmaṃ natthi| teneva thero – ‘‘pañca padhāniyaṅgāni lokuttarāni kathitānīti mayhaṃ ruccatī’’ti āha| assakhaḷuṅkasuttante pana – ‘‘tayo ca, bhikkhave, assakhaḷuṅke tayo ca purisakhaḷuṅke desessāmī’’ti (a. ni. 3.141) ettha ariyasāvakassāpi sambodhināmaṃ āgataṃ<pb ed="M" n="3.0247"/>, tassa vasena lokuttaramissakā kathitāti vuttaṃ| puthujjano pana sotāpattimaggavīriyaṃ asampatto…pe.… anāgāmī arahattamaggavīriyaṃ asampattoti kusītopi assaddho viya cattārova honti, tathā duppañño|</p>

<p rend="bodytext">evaṃ panettha opammasaṃsandanaṃ veditabbaṃ – adantahatthiādayo viya hi maggapadhānarahito puggalo| dantahatthiādayo viya maggapadhānavā| yathā adantā hatthiādayo kūṭākāraṃ akatvā avicchinditvā dhuraṃ apātetvā dantagamanaṃ vā gantuṃ dantabhūmiṃ vā pattuṃ na sakkonti, evamevaṃ maggapadhānarahito maggapadhānavatā pattabbaṃ pāpuṇituṃ nibbattetabbaṃ guṇaṃ nibbattetuṃ na sakkoti| yathā pana dantahatthiādayo kūṭākāraṃ akatvā avicchinditvā dhuraṃ apātetvā dantagamanaṃ vā gantuṃ dantabhūmiṃ vā pattuṃ sakkonti<pb ed="P" n="3.0359"/>, evamevaṃ maggapadhānavā maggapadhānavatā pattabbaṃ <pb ed="V" n="3.0256"/> pāpuṇituṃ nibbattetabbaṃ guṇaṃ nibbattetuṃ sakkoti| idaṃ vuttaṃ hoti – ‘‘sotāpattimaggapadhānavā sotāpattimaggapadhānavatā pattokāsaṃ pāpuṇituṃ nibbattetabbaṃ guṇaṃ nibbattetuṃ sakkoti…pe.… arahattamaggapadhānavā arahattamaggapadhānavatā pattokāsaṃ pāpuṇituṃ nibbattetabbaṃ guṇaṃ nibbattetuṃ sakkotī’’ti|</p>

<p rend="bodytext" n="380"><hi rend="paranum">380</hi><hi rend="dot">.</hi> <hi rend="bold">sammappadhānā</hi>ti maggapadhānena sammappadhānā| <hi rend="bold">na kiñci nānākaraṇaṃ vadāmi yadidaṃ vimuttiyā vimutti</hi>nti yaṃ ekassa phalavimuttiyā itarassa phalavimuttiṃ ārabbha nānākaraṇaṃ vattabbaṃ siyā, taṃ na kiñci vadāmīti attho| <hi rend="bold">acciyā vā acci</hi>nti acciyā vā accimhi| sesapadadvayepi eseva nayo, bhummatthe hi etaṃ upayogavacanaṃ| <hi rend="bold">kiṃ pana tvaṃ, mahārājā</hi>ti, mahārāja, kiṃ tvaṃ? ‘‘santi devā cātumahārājikā, santi devā tāvatiṃsā…pe.… santi devā paranimmitavasavattino, santi devā tatuttari’’nti evaṃ devānaṃ atthibhāvaṃ na jānāsi, yena evaṃ vadesīti| tato atthibhāvaṃ jānāmi, manussalokaṃ pana āgacchanti <pb ed="P" n="3.0360"/> nāgacchantīti idaṃ pucchanto <hi rend="bold">yadi vā te, bhante</hi>tiādimāha| <hi rend="bold">sabyābajjhā</hi>ti sadukkhā, samucchedappahānena appahīnacetasikadukkhā| <hi rend="bold">āgantāro</hi>ti upapattivasena āgantāro| <hi rend="bold">abyābajjhā</hi>ti samucchinnadukkhā| <hi rend="bold">anāgantāro</hi>ti upapattivasena anāgantāro|</p>

<p rend="bodytext" n="381"><hi rend="paranum">381</hi><hi rend="dot">.</hi> <hi rend="bold">pahotī</hi>ti <pb ed="M" n="3.0248"/> sakkoti| rājā hi puññavantampi lābhasakkārasampannaṃ yathā na koci upasaṅkamati, evaṃ karonto tamhā ṭhānā cāvetuṃ sakkoti| taṃ apuññavantampi sakalagāmaṃ piṇḍāya caritvā yāpanamattaṃ alabhantaṃ yathā lābhasakkārasampanno hoti, evaṃ karonto tamhā ṭhānā cāvetuṃ sakkoti| brahmacariyavantampi itthīhi saddhiṃ sampayojetvā sīlavināsaṃ pāpento balakkārena vā uppabbājento tamhā ṭhānā cāvetuṃ sakkoti| abrahmacariyavantampi sampannakāmaguṇaṃ amaccaṃ bandhanāgāraṃ pavesetvā itthīnaṃ mukhampi passituṃ adento tamhā ṭhānā cāveti nāma| raṭṭhato pana yaṃ icchati, taṃ pabbājeti nāma|</p>

<p rend="bodytext"><hi rend="bold">dassanāyapi nappahontī</hi>ti kāmāvacare tāva abyābajjhe deve sabyābajjhā devā cakkhuviññāṇadassanāyapi nappahonti| kasmā? arahato tattha ṭhānābhāvato| rūpāvacare pana ekavimānasmiṃyeva tiṭṭhanti ca nisīdanti cāti cakkhuviññāṇadassanāya pahonti, etehi diṭṭhaṃ <pb ed="V" n="3.0257"/> pana sallakkhitaṃ paṭividdhaṃ lakkhaṇaṃ daṭṭhuṃ sallakkhituṃ paṭivijjhituṃ <pb ed="P" n="3.0361"/> na sakkontīti ñāṇacakkhunā dassanāya nappahonti, uparideve ca cakkhuviññāṇadassanenāpīti|</p>

<p rend="bodytext" n="382"><hi rend="paranum">382</hi><hi rend="dot">.</hi> <hi rend="bold">ko nāmo ayaṃ, bhante</hi>ti rājā theraṃ jānantopi ajānanto viya pucchati| kasmā? pasaṃsitukāmatāya| <hi rend="bold">ānandarūpo</hi>ti ānandasabhāvo| brahmapucchāpi vuttanayeneva veditabbā| <hi rend="bold">atha kho aññataro puriso</hi>ti sā kira kathā viṭaṭūbheneva kathitā, te ‘‘tayā kathitā, tayā kathitā’’ti kupitā aññamaññaṃ imasmiṃyeva ṭhāne attano attano balakāyaṃ uṭṭhāpetvā kalahampi kareyyunti nivāraṇatthaṃ so rājapuriso etadavoca| sesaṃ sabbattha uttānameva| ayaṃ pana desanā neyyapuggalassa vasena niṭṭhitāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">kaṇṇakatthalasuttavaṇṇanā niṭṭhitā|</p>

<p rend="centre">catutthavaggavaṇṇanā niṭṭhitā|</p>
</div>

<div id="mn2_5" n="mn2_5" type="vagga">
<head rend="chapter">5. brāhmaṇavaggo</head>

</xml>