<xml src="s0201a-m24.xml">
<sutra id="m24"/>
<p rend="subhead">4. rathavinītasuttavaṇṇanā</p>

<p rend="bodytext" n="252"><hi rend="paranum">252</hi><hi rend="dot">.</hi> <hi rend="bold">evaṃ</hi> <pb ed="V" n="2.0039"/> <hi rend="bold">me suta</hi>nti rathavinītasuttaṃ| tattha <hi rend="bold">rājagahe</hi>ti evaṃnāmake nagare, tañhi mandhātumahāgovindādīhi pariggahitattā <hi rend="bold">rājagaha</hi>nti vuccati| aññepettha pakāre vaṇṇayanti| kiṃ tehi? nāmametaṃ tassa nagarassa| taṃ panetaṃ buddhakāle ca cakkavattikāle ca nagaraṃ hoti, sesakāle suññaṃ hoti yakkhapariggahitaṃ, tesaṃ vasantavanaṃ hutvā tiṭṭhati| <hi rend="bold">veḷuvane kalandakanivāpe</hi>ti <hi rend="bold">veḷuvana</hi>nti tassa uyyānassa nāmaṃ, taṃ kira veḷūhi parikkhittaṃ ahosi aṭṭhārasahatthena ca pākārena, gopuraṭṭālakayuttaṃ nīlobhāsaṃ manoramaṃ, tena <hi rend="bold">veḷuvana</hi>nti vuccati| kalandakānañcettha nivāpaṃ adaṃsu, tena <hi rend="bold">kalandakanivāpo</hi>ti vuccati|</p>

<p rend="bodytext">pubbe kira aññataro rājā tattha uyyānakīḷanatthaṃ āgato <pb ed="P" n="2.0135"/> surāmadena matto divāseyyaṃ upagato supi| parijanopissa, ‘‘sutto rājā’’ti pupphaphalādīhi palobhiyamāno ito cito ca pakkāmi, atha surāgandhena aññatarasmā susirarukkhā kaṇhasappo nikkhamitvā raññābhimukho āgacchati| taṃ disvā rukkhadevatā, ‘‘rañño jīvitaṃ dammī’’ti kāḷakavesena āgantvā kaṇṇamūle saddamakāsi| rājā paṭibujjhi, kaṇhasappo <pb ed="M" n="2.0041"/> nivatto| so taṃ disvā, ‘‘imāya mama jīvitaṃ dinna’’nti kāḷakānaṃ tattha nivāpaṃ paṭṭhapesi, abhayaghosanañca ghosāpesi| tasmā taṃ tato pabhuti <hi rend="bold">kalandakanivāpa</hi>nti saṅkhyaṃ gataṃ| <hi rend="bold">kalandakā</hi>ti kāḷakānaṃ nāmaṃ|</p>

<p rend="bodytext"><hi rend="bold">jātibhūmikā</hi>ti jātibhūmivāsino| tattha <hi rend="bold">jātibhūmī</hi>ti jātaṭṭhānaṃ| taṃ kho panetaṃ neva kosalamahārājādīnaṃ na caṅkībrāhamaṇādīnaṃ na sakkasuyāmasantusitādīnaṃ na asītimahāsāvakādīnaṃ na aññesaṃ sattānaṃ jātaṭṭhānaṃ ‘‘jātibhūmī’’ti vuccati| yassa pana jātadivase dasasahassilokadhātu ekaddhajamālāvippakiṇṇakusumavāsacuṇṇagandhasugandhā sabbapāliphullamiva nandanavanaṃ virocamānā paduminipaṇṇe udakabindu viya akampittha, jaccandhādīnañca <pb ed="V" n="2.0040"/> rūpadassanādīni anekāni pāṭihāriyāni pavattiṃsu, tassa sabbaññubodhisattassa jātaṭṭhānasākiyajanapado kapilavatthāhāro, sā ‘‘jātibhūmī’’ti vuccati|</p>

<p rend="subhead">dhammagarubhāvavaṇṇanā</p>

<p rend="bodytext"><hi rend="bold">vassaṃvuṭṭhā</hi>ti temāsaṃ vassaṃvuṭṭhā pavāritapavāraṇā hutvā| <hi rend="bold">bhagavā etadavocā</hi>ti ‘‘kacci, bhikkhave, khamanīya’’ntiādīhi vacanehi āgantukapaṭisanthāraṃ katvā etaṃ, ‘‘ko nu kho, bhikkhave’’tiādivacanamavoca| te kira bhikkhu, – ‘‘kacci, bhikkhave, khamanīyaṃ kacci yāpanīyaṃ, kaccittha appakilamathena addhānaṃ āgatā, na ca piṇḍakena kilamittha, kuto ca tumhe, bhikkhave, āgacchathā’’ti paṭisanthāravasena pucchitā – ‘‘bhagavā sākiyajanapade kapilavatthāhārato jātibhūmito āgacchāmā’’ti āhaṃsu| atha bhagavā neva suddhodanamahārājassa, na sakkodanassa, na sukkodanassa, na dhotodanassa, na amitodanassa, na amittāya deviyā, na mahāpajāpatiyā, na sakalassa sākiyamaṇḍalassa ārogyaṃ pucchi| atha kho attanā ca dasakathāvatthulābhiṃ parañca tattha samādapetāraṃ <pb ed="P" n="2.0136"/> paṭipattisampannaṃ bhikkhuṃ pucchanto idaṃ – ‘‘ko nu kho, bhikkhave’’tiādivacanaṃ avoca|</p>

<p rend="bodytext">kasmā <pb ed="M" n="2.0042"/> pana bhagavā suddhodanādīnaṃ ārogyaṃ apucchitvā evarūpaṃ bhikkhumeva pucchati? piyatāya| buddhānañhi paṭipannakā bhikkhū bhikkhuniyo upāsakā upāsikāyo ca piyā honti manāpā| kiṃ kāraṇā? dhammagarutāya| dhammagaruno hi tathāgatā, so ca nesaṃ dhammagarubhāvo, ‘‘dukkhaṃ kho agāravo viharati, appatisso’’ti (a. ni. 4.21) iminā ajapālanigrodhamūle uppannajjhāsayena veditabbo| dhammagarutāyeva hi bhagavā mahākassapattherassa abhinikkhamanadivase paccuggamanaṃ karonto tigāvutaṃ maggaṃ agamāsi| atirekatiyojanasataṃ maggaṃ gantvā gaṅgātīre dhammaṃ desetvā mahākappinaṃ saparisaṃ arahatte patiṭṭhapesi| ekasmiṃ pacchābhatte pañcacattālīsayojanaṃ maggaṃ gantvā kumbhakārassa nivesane tiyāmarattiṃ dhammakathaṃ katvā pukkusātikulaputtaṃ anāgāmiphale patiṭṭhapesi| vīsayojanasataṃ gantvā vanavāsisāmaṇerassa anuggahaṃ akāsi| saṭṭhiyojanamaggaṃ gantvā khadiravaniyattherassa dhammaṃ desesi| anuruddhatthero pācīnavaṃsadāye nisinno mahāpurisavitakkaṃ vitakketīti ñatvā tattha <pb ed="V" n="2.0041"/> ākāsena gantvā therassa purato oruyha sādhukāramadāsi| koṭikaṇṇasoṇattherassa ekagandhakuṭiyaṃ senāsanaṃ paññapāpetvā paccūsakāle dhammadesanaṃ ajjhesitvā sarabhaññapariyosāne sādhukāramadāsi| tigāvutaṃ maggaṃ gantvā tiṇṇaṃ kulaputtānaṃ vasanaṭṭhāne gosiṅgasālavane sāmaggirasānisaṃsaṃ kathesi| kassapopi bhagavā – ‘‘anāgāmiphale patiṭṭhito ariyasāvako aya’’nti vissāsaṃ uppādetvā ghaṭikārassa kumbhakārassa nivesanaṃ gantvā sahatthā āmisaṃ gahetvā paribhuñji|</p>

<p rend="bodytext">amhākaṃyeva bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṃ nikkhami| kosalamahārājanāthapiṇḍikādayo nivattetuṃ nāsakkhiṃsu| anāthapiṇḍiko gharaṃ āgantvā domanassappatto nisīdi| atha naṃ puṇṇā nāma dāsī domanassappattosi sāmīti āha| ‘‘āma je, satthāraṃ nivattetuṃ nāsakkhiṃ, atha me imaṃ <pb ed="P" n="2.0137"/> temāsaṃ dhammaṃ vā sotuṃ, yathādhippāyaṃ vā dānaṃ dātuṃ na labhissāmī’’ti cintā uppannāti| ahampi sāmi satthāraṃ nivattessāmīti| sace nivattetuṃ sakkosi, bhujissāyeva tvanti| sā gantvā dasabalassa pādamūle nipajjitvā ‘‘nivattatha bhagavā’’ti āha| puṇṇe tvaṃ parapaṭibaddhajīvikā kiṃ me karissasīti| bhagavā <pb ed="M" n="2.0043"/> mayhaṃ deyyadhammo natthīti tumhepi jānātha, tumhākaṃ nivattanapaccayā panāhaṃ tīsu saraṇesu pañcasu sīlesu patiṭṭhahissāmīti| bhagavā sādhu sādhu puṇṇeti sādhukāraṃ katvā nivattetvā jetavanameva paviṭṭho| ayaṃ kathā pākaṭā ahosi| seṭṭhi sutvā puṇṇāya kira bhagavā nivattitoti taṃ bhujissaṃ katvā dhītuṭṭhāne ṭhapesi| sā pabbajjaṃ yācitvā pabbaji, pabbajitvā vipassanaṃ ārabhi| athassā satthā āraddhavipassakabhāvaṃ ñatvā imaṃ obhāsagāthaṃ vissajjesi –</p>

<p rend="gatha1">‘‘puṇṇe pūresi saddhammaṃ, cando pannaraso yathā|</p>

<p rend="gathalast">paripuṇṇāya paññāya, dukkhassantaṃ karissasī’’ti|| (therīgā. 3)|</p>

<p rend="bodytext">gāthāpariyosāne arahattaṃ patvā abhiññātā sāvikā ahosīti| evaṃ dhammagaruno tathāgatā|</p>

<p rend="bodytext">nandakatthere <pb ed="V" n="2.0042"/> upaṭṭhānasālāyaṃ dhammaṃ desentepi bhagavā anahātova gantvā tiyāmarattiṃ ṭhitakova dhammakathaṃ sutvā desanāpariyosāne sādhukāramadāsi| thero āgantvā vanditvā, ‘‘kāya velāya, bhante, āgatatthā’’ti pucchi| tayā suttante āraddhamatteti| dukkaraṃ karittha, bhante, buddhasukhumālā tumheti| sace tvaṃ, nanda, kappaṃ desetuṃ sakkuṇeyyāsi, kappamattampāhaṃ ṭhitakova suṇeyyanti bhagavā avoca| evaṃ dhammagaruno tathāgatā| tesaṃ dhammagarutāya paṭipannakā piyā honti, tasmā paṭipannake pucchi| paṭipannako ca nāma attahitāya paṭipanno no parahitāya, parahitāya paṭipanno no attahitāya, no attahitāya ca paṭipanno no parahitāya ca, attahitāya ca paṭipanno parahitāya cāti catubbidho hoti|</p>

<p rend="bodytext">tattha yo sayaṃ dasannaṃ kathāvatthūnaṃ lābhī hoti, paraṃ tattha na ovadati na anusāsati āyasmā bākulo <pb ed="P" n="2.0138"/> viya| ayaṃ attahitāya paṭipanno nāma no parahitāya paṭipanno, evarūpaṃ bhikkhuṃ bhagavā na pucchati| kasmā? na mayhaṃ sāsanassa vaḍḍhipakkhe ṭhitoti|</p>

<p rend="bodytext">yo pana dasannaṃ kathāvatthūnaṃ alābhī, paraṃ tehi ovadati tena katavattasādiyanatthaṃ upanando sakyaputto viya, ayaṃ parahitāya paṭipanno <pb ed="M" n="2.0044"/> nāma no attahitāya, evarūpampi na pucchati| kasmā? assa taṇhā mahāpacchi viya appahīnāti|</p>

<p rend="bodytext">yo attanāpi dasannaṃ kathāvatthūnaṃ alābhī, parampi tehi na ovadati, lāḷudāyī viya, ayaṃ neva attahitāya paṭipanno na parahitāya, evarūpampi na pucchati| kasmā? assa anto kilesā pharasuchejjā viya mahantāti|</p>

<p rend="bodytext">yo pana sayaṃ dasannaṃ kathāvatthūnaṃ lābhī, parampi tehi ovadati, ayaṃ attahitāya ceva parahitāya ca paṭipanno nāma sāriputtamoggallānamahākassapādayo asītimahātherā viya, evarūpaṃ bhikkhuṃ pucchati| kasmā? mayhaṃ sāsanassa vuḍḍhipakkhe ṭhitoti| idhāpi evarūpameva pucchanto – ‘‘ko nu kho, bhikkhave’’tiādimāha|</p>

<p rend="bodytext">evaṃ bhagavatā puṭṭhānaṃ pana tesaṃ bhikkhūnaṃ bhagavā attano jātibhūmiyaṃ ubhayahitāya paṭipannaṃ <pb ed="V" n="2.0043"/> dasakathāvatthulābhiṃ bhikkhuṃ pucchati, ko nu kho tattha evarūpoti na aññamaññaṃ cintanā vā samantanā vā ahosi| kasmā? āyasmā hi mantāṇiputto tasmiṃ janapade ākāsamajjhe ṭhito cando viya sūriyo viya ca pākaṭo paññāto| tasmā te bhikkhū meghasaddaṃ sutvā ekajjhaṃ sannipatitamoraghaṭā viya ghanasajjhāyaṃ kātuṃ, āraddhabhikkhū viya ca attano ācariyaṃ puṇṇattheraṃ bhagavato ārocentā therassa ca guṇaṃ bhāsituṃ appahontehi mukhehi ekappahāreneva <hi rend="bold">puṇṇo nāma, bhante, āyasmā</hi>tiādimāhaṃsu| tattha <hi rend="bold">puṇṇo</hi>ti tassa therassa nāmaṃ| mantāṇiyā pana so putto, tasmā <hi rend="bold">mantāṇiputto</hi>ti vuccati| <hi rend="bold">sambhāvito</hi>ti guṇasambhāvanāya sambhāvito|</p>

<p rend="subhead">appicchatādivaṇṇanā</p>

<p rend="bodytext"><hi rend="bold">appiccho</hi>ti icchāvirahito niiccho nittaṇho| ettha hi byañjanaṃ sāvasesaṃ viya, attho pana niravaseso| na hi tassa anto aṇumattāpi pāpikā icchā nāma atthi| khīṇāsavo hesa sabbaso pahīnataṇho| apicettha atricchatā pāpicchatā mahicchatā appicchatāti ayaṃ bhedo veditabbo|</p>

<p rend="bodytext">tattha <pb ed="M" n="2.0045"/><pb ed="P" n="2.0139"/> sakalābhe atittassa paralābhe patthanā <hi rend="bold">atricchatā</hi> nāma| tāya samannāgatassa ekabhājena pakkapūvopi attano patte patito na supakko viya khuddako viya ca khāyati| sveva parassa patte pakkhitto supakko viya mahanto viya ca khāyati| asantaguṇasambhāvanatā pana paṭiggahaṇe ca amattaññutā <hi rend="bold">pāpicchatā</hi> nāma, sā, ‘‘idhekacco assaddho samāno saddhoti maṃ jano jānātū’’tiādinā nayena abhidhamme āgatāyeva, tāya samannāgato puggalo kohaññe patiṭṭhāti| santaguṇasambhāvanā pana paṭiggahaṇe ca amattaññutā <hi rend="bold">mahicchatā</hi> nāma| sāpi, ‘‘idhekacco saddho samāno saddhoti maṃ jano jānātūti icchati, sīlavā samāno sīlavāti maṃ jano jānātū’’ti (vibha. 851) iminā nayena āgatāyeva, tāya samannāgato puggalo dussantappayo hoti, vijātamātāpissa cittaṃ gahetuṃ na sakkoti| tenetaṃ vuccati –</p>

<p rend="gatha1">‘‘aggikkhandho <pb ed="V" n="2.0044"/> samuddo ca, mahiccho cāpi puggalo|</p>

<p rend="gathalast">sakaṭena paccayaṃ detu, tayopete atappayā’’ti||</p>

<p rend="bodytext">santaguṇanigūhanatā pana paṭiggahaṇe ca mattaññutā <hi rend="bold">appicchatā</hi> nāma, tāya samannāgato puggalo attani vijjamānampi guṇaṃ paṭicchādetukāmatāya, ‘‘saddho samāno saddhoti maṃ jano jānātūti na icchati| sīlavā, pavivitto, bahussuto, āraddhavīriyo, samādhisampanno, paññavā, khīṇāsavo samāno khīṇāsavoti maṃ jano jānātū’’ti na icchati, seyyathāpi majjhantikatthero|</p>

<p rend="bodytext">thero kira mahākhīṇāsavo ahosi, pattacīvaraṃ panassa pādamattameva agghati, so asokassa dhammarañño vihāramahadivase saṅghatthero ahosi| athassa atilūkhabhāvaṃ disvā manussā, ‘‘bhante, thokaṃ bahi hothā’’ti āhaṃsu| thero, ‘‘mādise khīṇāsave rañño saṅgahaṃ akaronte añño ko karissatī’’ti pathaviyaṃ nimujjitvā saṅghattherassa ukkhittapiṇḍaṃ gaṇhantoyeva ummujji| evaṃ khīṇāsavo samāno, ‘‘khīṇāsavoti maṃ jano jānātū’’ti na icchati| evaṃ appiccho pana bhikkhu anuppannaṃ lābhaṃ uppādeti, uppannaṃ lābhaṃ thāvaraṃ karoti, dāyakānaṃ <pb ed="M" n="2.0046"/> cittaṃ ārādheti, yathā yathā hi <pb ed="P" n="2.0140"/> so attano appicchatāya appaṃ gaṇhāti, tathā tathā tassa vatte pasannā manussā bahū denti|</p>

<p rend="bodytext">aparopi catubbidho appiccho – paccayappiccho dhutaṅgappiccho pariyattiappiccho adhigamappicchoti| tattha catūsu paccayesu appiccho <hi rend="bold">paccayappiccho</hi> nāma, so dāyakassa vasaṃ jānāti, deyyadhammassa vasaṃ jānāti, attano thāmaṃ jānāti| yadi hi deyyadhammo bahu hoti, dāyako appaṃ dātukāmo, dāyakassa vasena appaṃ gaṇhāti| deyyadhammo appo, dāyako bahuṃ dātukāmo, deyyadhammassa vasena appaṃ gaṇhāti| deyyadhammopi bahu, dāyakopi bahuṃ dātukāmo, attano thāmaṃ ñatvā pamāṇeneva gaṇhāti|</p>

<p rend="bodytext">dhutaṅgasamādānassa attani atthibhāvaṃ najānāpetukāmo <hi rend="bold">dhutaṅgappiccho</hi> nāma| tassa vibhāvanatthaṃ <pb ed="V" n="2.0045"/> imāni vatthūni – sosānikamahāsumanatthero kira saṭṭhi vassāni susāne vasi, añño ekabhikkhupi na aññāsi, tenevāha –</p>

<p rend="gatha1">‘‘susāne saṭṭhi vassāni, abbokiṇṇaṃ vasāmahaṃ|</p>

<p rend="gathalast">dutiyo maṃ na jāneyya, aho sosānikuttamo’’ti||</p>

<p rend="bodytext">cetiyapabbate dvebhātiyattherā vasiṃsu| tesu kaniṭṭho upaṭṭhākena pesitā ucchukhaṇḍikā gahetvā jeṭṭhassa santikaṃ agamāsi| paribhogaṃ, bhante, karothāti| therassa ca bhattakiccaṃ katvā mukhaṃ vikkhālanakālo ahosi| so alaṃ, āvusoti āha| kacci, bhante, ekāsanikatthāti| āharāvuso, ucchukhaṇḍikāti paññāsa vassāni ekāsaniko samānopi dhutaṅgaṃ nigūhamāno paribhogaṃ katvā mukhaṃ vikkhāletvā puna dhutaṅgaṃ adhiṭṭhāya gato|</p>

<p rend="bodytext">yo pana sāketakatissatthero viya bahussutabhāvaṃ jānāpetuṃ na icchati, ayaṃ <hi rend="bold">pariyattiappiccho</hi> nāma| thero kira khaṇo natthīti uddesaparipucchāsu okāsaṃ akaronto maraṇakkhayaṃ, bhante, labhissathāti codito gaṇaṃ vissajjetvā kaṇikāravālikasamuddavihāraṃ gato| tattha antovassaṃ theranavamajjhimānaṃ upakāro hutvā <pb ed="M" n="2.0047"/> mahāpavāraṇāya uposathadivase dhammakathāya janataṃ khobhetvā gato|</p>

<p rend="bodytext">yo pana sotāpannādīsu aññataro hutvā sotāpannādibhāvaṃ jānāpetuṃ na icchati, ayaṃ <hi rend="bold">adhigamappiccho</hi> <pb ed="P" n="2.0141"/> nāma, tayo kulaputtā viya ghaṭikārakumbhakāro viya ca|</p>

<p rend="bodytext">āyasmā pana puṇṇo atricchataṃ pāpicchataṃ mahicchatañca pahāya sabbaso icchāpaṭipakkhabhūtāya alobhasaṅkhātāya parisuddhāya appicchatāya samannāgatattā appiccho nāma ahosi| bhikkhūnampi, ‘‘āvuso, atricchatā pāpicchatā mahicchatāti ime dhammā pahātabbā’’ti tesu ādīnavaṃ dassetvā evarūpaṃ appicchataṃ samādāya vattitabbanti appicchakathaṃ kathesi| tena vuttaṃ ‘‘attanā ca appiccho appicchakathañca bhikkhūnaṃ kattā’’ti|</p>

<p rend="subhead">dvādasavidhasantosavaṇṇanā</p>

<p rend="bodytext">idāni <pb ed="V" n="2.0046"/> <hi rend="bold">attanā ca santuṭṭho</hi>tiādīsu visesatthameva dīpayissāma| yojanā pana vuttanayeneva veditabbā| <hi rend="bold">santuṭṭho</hi>ti itarītarapaccayasantosena samannāgato| so panesa santoso dvādasavidho hoti| seyyathidaṃ, cīvare yathālābhasantoso yathābalasantoso yathasāruppasantosoti tividho, evaṃ piṇḍapātādīsu| tassāyaṃ pabhedasaṃvaṇṇanā|</p>

<p rend="bodytext">idha bhikkhu cīvaraṃ labhati sundaraṃ vā asundaraṃ vā| so teneva yāpeti aññaṃ na pattheti, labhantopi na gaṇhāti, ayamassa cīvare <hi rend="bold">yathālābhasantoso</hi>| atha yo pakatidubbalo vā hoti ābādhajarābhibhūto vā, garucīvaraṃ pārupanto kilamati, so sabhāgena bhikkhunā saddhiṃ taṃ parivattetvā lahukena yāpentopi santuṭṭhova hoti, ayamassa cīvare <hi rend="bold">yathābalasantoso</hi>| aparo paṇītapaccayalābhī hoti, so paṭṭacīvarādīnaṃ aññataraṃ mahagghacīvaraṃ bahūni vā pana cīvarāni labhitvā idaṃ therānaṃ cirapabbajitānaṃ idaṃ bahussutānaṃ anurūpaṃ, idaṃ gilānānaṃ idaṃ appalābhānaṃ hotūti datvā tesaṃ purāṇacīvaraṃ vā <pb ed="M" n="2.0048"/> saṅkārakūṭādito vā nantakāni uccinitvā tehi saṅghāṭiṃ katvā dhārentopi santuṭṭhova hoti, ayamassa cīvare <hi rend="bold">yathāsāruppasantoso</hi>|</p>

<p rend="bodytext">idha pana bhikkhu piṇḍapātaṃ labhati lūkhaṃ vā paṇītaṃ vā, so teneva yāpeti, aññaṃ na pattheti, labhantopi na gaṇhāti, ayamassa piṇḍapāte <hi rend="bold">yathālābhasantoso</hi>| yo pana attano pakativiruddhaṃ vā byādhiviruddhaṃ vā piṇḍapātaṃ <pb ed="P" n="2.0142"/> labhati, yenassa paribhuttena aphāsu hoti, so sabhāgassa bhikkhuno taṃ datvā tassa hatthato sappāyabhojanaṃ bhuñjitvā samaṇadhammaṃ karontopi santuṭṭhova hoti, ayamassa piṇḍapāte <hi rend="bold">yathābalasantoso</hi>| aparo bahuṃ paṇītaṃ piṇḍapātaṃ labhati, so taṃ cīvaraṃ viya cirapabbajitabahussutappalābhigilānānaṃ datvā tesaṃ vā sesakaṃ piṇḍāya vā caritvā missakāhāraṃ bhuñjantopi santuṭṭhova hoti, ayamassa piṇḍapāte <hi rend="bold">yathāsāruppasantoso</hi>|</p>

<p rend="bodytext">idha pana bhikkhu senāsanaṃ labhati manāpaṃ vā amanāpaṃ vā, so tena neva somanassaṃ na paṭighaṃ uppādeti, antamaso tiṇasanthārakenāpi yathāladdheneva tussati, ayamassa senāsane <hi rend="bold">yathālābhasantoso</hi><pb ed="V" n="2.0047"/>| yo pana attano pakativiruddhaṃ vā byādhiviruddhaṃ vā senāsanaṃ labhati, yatthassa vasato aphāsu hoti, so taṃ sabhāgassa bhikkhuno datvā tassa santake sappāyasenāsane vasantopi santuṭṭhova hoti, ayamassa senāsane <hi rend="bold">yathābalasantoso</hi>| aparo mahāpuñño leṇamaṇḍapakūṭāgārādīni bahūni paṇītasenāsanāni labhati, so tāni cīvarādīni viya cirapabbajitabahussutappalābhigilānānaṃ datvā yattha katthaci vasantopi santuṭṭhova hoti, ayamassa senāsane <hi rend="bold">yathāsāruppasantoso</hi>| yopi, ‘‘uttamasenāsanaṃ nāma pamādaṭṭhānaṃ, tattha nisinnassa thinamiddhaṃ okkamati, niddābhibhūtassa puna paṭibujjhato pāpavitakkā pātubhavantī’’ti paṭisañcikkhitvā tādisaṃ senāsanaṃ pattampi na sampaṭicchati, so taṃ paṭikkhipitvā abbhokāsarukkhamūlādīsu vasantopi santuṭṭhova hoti, ayampissa senāsane <hi rend="bold">yathāsāruppasantoso</hi>|</p>

<p rend="bodytext">idha pana bhikkhu bhesajjaṃ labhati lūkhaṃ vā paṇītaṃ vā, so yaṃ labhati, teneva santussati, aññaṃ na pattheti, labhantopi na gaṇhāti, ayamassa gilānapaccaye <hi rend="bold">yathālābhasantoso</hi>| yo pana telena atthiko phāṇitaṃ <pb ed="M" n="2.0049"/> labhati, so taṃ sabhāgassa bhikkhuno datvā tassa hatthato telaṃ gahetvā aññadeva vā pariyesitvā tehi bhesajjaṃ karontopi santuṭṭhova hoti, ayamassa gilānapaccaye <hi rend="bold">yathābalasantoso</hi>| aparo mahāpuñño bahuṃ telamadhuphāṇitādipaṇītabhesajjaṃ labhati, so taṃ cīvaraṃ viya cirapabbajitabahussutappalābhigilānānaṃ datvā tesaṃ ābhatakena yena kenaci yāpentopi <pb ed="P" n="2.0143"/> santuṭṭhova hoti| yo pana ekasmiṃ bhājane muttaharītakaṃ ṭhapetvā ekasmiṃ catumadhuraṃ, ‘‘gaṇha, bhante, yadicchasī’’ti vuccamāno sacassa tesu aññatarenapi rogo vūpasammati, atha muttaharītakaṃ nāma buddhādīhi vaṇṇitanti catumadhuraṃ paṭikkhipitvā muttaharītakeneva bhesajjaṃ karonto paramasantuṭṭhova hoti, ayamassa gilānapaccaye <hi rend="bold">yathāsāruppasantoso</hi>|</p>

<p rend="bodytext">imesaṃ pana paccekaṃ paccayesu tiṇṇaṃ tiṇṇaṃ santosānaṃ yathāsāruppasantosova aggo| āyasmā puṇṇo ekekasmiṃ paccaye imehi tīhi santosehi santuṭṭho ahosi| <hi rend="bold">santuṭṭhikathañcā</hi>ti bhikkhūnampi ca imaṃ santuṭṭhikathaṃ kattāva ahosi|</p>

<p rend="subhead">tividhapavivekavaṇṇanā</p>

<p rend="bodytext"><hi rend="bold">pavivitto</hi>ti <pb ed="V" n="2.0048"/> kāyapaviveko cittapaviveko upadhipavivekoti imehi tīhi pavivekehi samannāgato| tattha eko gacchati, eko tiṭṭhati, eko nisīdati, eko seyyaṃ kappeti, eko gāmaṃ piṇḍāya pavisati, eko paṭikkamati, eko caṅkamamadhiṭṭhāti, eko carati, eko viharatīti ayaṃ <hi rend="bold">kāyapaviveko</hi> nāma| aṭṭha samāpattiyo pana <hi rend="bold">cittapaviveko</hi> nāma| nibbānaṃ <hi rend="bold">upadhipaviveko</hi> nāma| vuttampi hetaṃ – ‘‘kāyapaviveko ca vivekaṭṭhakāyānaṃ nekkhammābhiratānaṃ| cittapaviveko ca parisuddhacittānaṃ paramavodānappattānaṃ| upadhiviveko ca nirupadhīnaṃ puggalānaṃ visaṅkhāragatāna’’nti (mahāni. 57)| <hi rend="bold">pavivekakatha</hi>nti bhikkhūnampi ca imaṃ pavivekakathaṃ kattā|</p>

<p rend="subhead">pañcavidhasaṃsaggavaṇṇanā</p>

<p rend="bodytext"><hi rend="bold">asaṃsaṭṭho</hi>ti <pb ed="M" n="2.0050"/> pañcavidhena saṃsaggena virahito| savanasaṃsaggo dassanasaṃsaggo samullapanasaṃsaggo sambhogasaṃsaggo kāyasaṃsaggoti pañcavidho saṃsaggo| tesu idha bhikkhu suṇāti, ‘‘asukasmiṃ gāme vā nigame vā itthī vā kumārikā vā abhirūpā dassanīyā pāsādikā paramāya vaṇṇapokkharatāya samannāgatā’’ti| so taṃ sutvā saṃsīdati visīdati na sakkoti brahmacariyaṃ sandhāretuṃ, sikkhādubbalyaṃ anāvikatvā hīnāyāvattatīti evaṃ parehi vā kathīyamānaṃ rūpādisampattiṃ attanā vā hasitalapitagītasaddaṃ suṇantassa sotaviññāṇavīthivasena <pb ed="P" n="2.0144"/> uppanno rāgo <hi rend="bold">savanasaṃsaggo</hi> nāma| so anitthigandhapaccekabodhisattassa ca pañcaggaḷaleṇavāsītissadaharassa ca vasena veditabbo –</p>

<p rend="bodytext">daharo kira ākāsena gacchanto girigāmavāsikammāradhītāya pañcahi kumārīhi saddhiṃ padumasaraṃ gantvā nhatvā padumāni ca pilandhitvā madhurassarena gāyantiyā saddaṃ sutvā kāmarāgena viddho visesā parihāyitvā anayabyasanaṃ pāpuṇi| idha bhikkhu na heva kho suṇāti, apica kho sāmaṃ passati itthiṃ vā kumāriṃ vā abhirūpaṃ dassanīyaṃ pāsādikaṃ paramāya vaṇṇapokkharatāya samannāgataṃ| so taṃ disvā saṃsīdati visīdati na sakkoti brahmacariyaṃ <pb ed="V" n="2.0049"/> sandhāretuṃ, sikkhādubbalyaṃ anāvikatvā hīnāyāvattatīti evaṃ visabhāgarūpaṃ olokentassa pana cakkhuviññāṇavīthivasena uppannarāgo <hi rend="bold">dassanasaṃsaggo</hi> nāma| so evaṃ veditabbo –</p>

<p rend="bodytext">eko kira daharo kāladīghavāpidvāravihāraṃ uddesatthāya gato| ācariyo tassa antarāyaṃ disvā okāsaṃ na karoti| so punappunnaṃ anubandhati| ācariyo sace antogāme na carissasi| dassāmi te uddesanti āha| so sādhūti sampaṭicchitvā uddese niṭṭhite ācariyaṃ vanditvā gacchanto ācariyo me imasmiṃ gāme carituṃ na deti, kiṃ nu kho kāraṇanti cīvaraṃ pārupitvā gāmaṃ pāvisi, ekā kuladhītā pītakavatthaṃ nivāsetvā gehe ṭhitā daharaṃ disvā sañjātarāgā uḷuṅkena yāguṃ āharitvā tassa patte pakkhipitvā nivattitvā mañcake nipajji| atha naṃ mātāpitaro <pb ed="M" n="2.0051"/> kiṃ ammāti pucchiṃsu, dvārena gataṃ daharaṃ labhamānā jīvissāmi, alabhamānā marissāmīti| mātāpitaro vegena gantvā gāmadvāre daharaṃ patvā vanditvā, ‘‘nivattatha, bhante, bhikkhaṃ gaṇhāhī’’ti āhaṃsu| daharo alaṃ gacchāmīti| te, ‘‘idaṃ nāma, bhante, kāraṇa’’nti yācitvā – ‘‘amhākaṃ, bhante, gehe ettakaṃ nāma dhanaṃ atthi, ekāyeva no dhītā, tvaṃ no jeṭṭhaputtaṭṭhāne ṭhassasi, sukhena sakkā jīvitu’’nti āhaṃsu| daharo, ‘‘na mayhaṃ iminā palibodhena attho’’ti anādiyitvāva pakkanto|</p>

<p rend="bodytext">mātāpitaro gantvā, ‘‘amma, nāsakkhimhā daharaṃ nivattetuṃ, yaṃ aññaṃ sāmikaṃ icchasi, taṃ labhissasi, uṭṭhehi khāda ca piva cā’’ti āhaṃsu| sā anicchantī sattāhaṃ nirāhārā hutvā kālamakāsi| mātāpitaro tassā sarīrakiccaṃ katvā taṃ pītakavatthaṃ dhuravihāre bhikkhusaṅghassa adaṃsu, bhikkhū <pb ed="P" n="2.0145"/> vatthaṃ khaṇḍākhanḍaṃ katvā bhājayiṃsu| eko mahallako attano koṭṭhāsaṃ gahetvā kalyāṇīvihāraṃ āgato| sopi daharo cetiyaṃ vandissāmīti tattheva gantvā divāṭṭhāne nisīdi| mahallako taṃ vatthakhaṇḍaṃ gahetvā, ‘‘iminā me parissāvanaṃ vicārethā’’ti daharaṃ avoca| daharo mahāthera ‘‘kuhiṃ laddha’’nti āha| so sabbaṃ pavattiṃ kathesi| so taṃ sutvāva, ‘‘evarūpāya nāma saddhiṃ saṃvāsaṃ nālattha’’nti rāgagginā daḍḍho tattheva kālamakāsi|</p>

<p rend="bodytext">aññamaññaṃ <pb ed="V" n="2.0050"/> ālāpasallāpavasena uppannarāgo pana <hi rend="bold">samullapanasaṃsaggo</hi> nāma| bhikkhuno bhikkhuniyā santakaṃ, bhikkhuniyā vā bhikkhussa santakaṃ gahetvā paribhogakaraṇavasena uppannarāgo <hi rend="bold">sambhogasaṃsaggo</hi> nāma| so evaṃ veditabbo – maricavaṭṭivihāramahe kira bhikkhūnaṃ satasahassaṃ bhikkhunīnaṃ navutisahassāni eva ahesuṃ| eko sāmaṇero uṇhayāguṃ gahetvā gacchanto sakiṃ cīvarakaṇṇe ṭhapesi, sakiṃ bhūmiyaṃ| ekā sāmaṇerī disvā ettha pattaṃ ṭhapetvā yāhīti thālakaṃ adāsi| te aparabhāge ekasmiṃ bhaye uppanne parasamuddaṃ agamaṃsu| tesu bhikkhunī puretaraṃ agamāsi| sā, ‘‘eko kira sīhaḷabhikkhu āgato’’ti sutvā therassa santikaṃ gantvā paṭisanthāraṃ katvā nisinnā, – ‘‘bhante, maricavaṭṭivihāramahakāle tumhe kativassā’’ti pucchi| tadāhaṃ sattavassikasāmaṇero| tvaṃ pana kativassāti? ahaṃ sattavassikasāmaṇerīyeva ekassa <pb ed="M" n="2.0052"/> sāmaṇerassa uṇhayāguṃ gahetvā gacchantassa pattaṭhapanatthaṃ thālakamadāsinti| thero, ‘‘ahaṃ so’’ti vatvā thālakaṃ nīharitvā dassesi| te ettakeneva saṃsaggena brahmacariyaṃ sandhāretuṃ asakkontā dvepi saṭṭhivassakāle vibbhamiṃsu|</p>

<p rend="bodytext">hatthagāhādivasena pana uppannarāgo <hi rend="bold">kāyasaṃsaggo</hi> nāma| tatridaṃ vatthu – mahācetiyaṅgaṇe kira daharabhikkhū sajjhāyaṃ gaṇhanti| tesaṃ piṭṭhipasse daharabhikkhuniyo dhammaṃ suṇanti| tatreko daharo hatthaṃ pasārento ekissā daharabhikkhuniyā kāyaṃ chupi| sā taṃ hatthaṃ gahetvā attano urasmiṃ ṭhapesi, ettakena saṃsaggena dvepi vibbhamitvā gihibhāvaṃ pattā|</p>

<p rend="subhead">gāhagāhakādivaṇṇanā</p>

<p rend="bodytext">imesu <pb ed="P" n="2.0146"/> pana pañcasu saṃsaggesu bhikkhuno bhikkhūhi saddhiṃ savanadassanasamullapanasambhogakāyaparāmāsā niccampi hontiyeva, bhikkhunīhi saddhiṃ ṭhapetvā kāyasaṃsaggaṃ sesā kālena kālaṃ honti; tathā upāsakupāsikāhi saddhiṃ sabbepi kālena kālaṃ honti| tesu hi kilesuppattito cittaṃ rakkhitabbaṃ| eko hi bhikkhu gāhagāhako hoti, eko gāhamuttako, eko muttagāhako, eko muttamuttako|</p>

<p rend="bodytext">tattha yaṃ bhikkhuṃ manussāpi āmisena upalāpetvā gahaṇavasena upasaṅkamanti, bhikkhupi pupphaphalādīhi <pb ed="V" n="2.0051"/> upalāpetvā gahaṇavasena upasaṅkamati, ayaṃ <hi rend="bold">gāhagāhako</hi> nāma| yaṃ pana manussā vuttanayena upasaṅkamanti, bhikkhu dakkhiṇeyyavasena upasaṅkamati, ayaṃ <hi rend="bold">gāhamuttako</hi> nāma| yassa manussā dakkhiṇeyyavasena cattāro paccaye denti, bhikkhu pupphaphalādīhi upalāpetvā gahaṇavasena upasaṅkamati, ayaṃ <hi rend="bold">muttagāhako</hi> nāma| yassa manussāpi dakkhiṇeyyavasena cattāro paccaye denti, bhikkhupi cūḷapiṇḍapātiyatissatthero viya dakkhiṇeyyavasena paribhuñjati, ayaṃ <hi rend="bold">muttamuttako</hi> nāma|</p>

<p rend="bodytext">theraṃ kira ekā upāsikā dvādasa vassāni upaṭṭhahi| ekadivasaṃ tasmiṃ gāme aggi uṭṭhahitvā gehāni jhāpesi| aññesaṃ kulūpakabhikkhū āgantvā <pb ed="M" n="2.0053"/> – ‘‘kiṃ upāsike, api kiñci bhaṇḍakaṃ arogaṃ kātuṃ asakkhitthā’’ti paṭisanthāraṃ akaṃsu| manussā, ‘‘amhākaṃ mātu kulūpakatthero bhuñjanavelāyameva āgamissatī’’ti āhaṃsu| theropi punadivase bhikkhācāravelaṃ sallakkhetvāva āgato| upāsikā koṭṭhacchāyāya nisīdāpetvā bhikkhaṃ sampādetvā adāsi| there bhattakiccaṃ katvā pakkante manussā āhaṃsu – ‘‘amhākaṃ mātu kulūpakatthero bhuñjanavelāyameva āgato’’ti| upāsikā, ‘‘tumhākaṃ kulūpakā tumhākaṃyeva anucchavikā, mayhaṃ thero mayheva anucchaviko’’ti āha| āyasmā pana mantāṇiputto imehi pañcahi saṃsaggehi catūhipi parisāhi saddhiṃ asaṃsaṭṭho gāhamuttako ceva muttamuttako ca ahosi| yathā ca sayaṃ asaṃsaṭṭho, evaṃ bhikkhūnampi taṃ asaṃsaggakathaṃ kattā ahosi|</p>

<p rend="bodytext"><hi rend="bold">āraddhavīriyo</hi>ti <pb ed="P" n="2.0147"/> paggahitavīriyo, paripuṇṇakāyikacetasikavīriyoti attho| yo hi bhikkhu gamane uppannakilesaṃ ṭhānaṃ pāpuṇituṃ na deti, ṭhāne uppannakilesaṃ nisajjaṃ, nisajjāya uppannakilesaṃ sayanaṃ pāpuṇituṃ na deti, mantena kaṇhasappaṃ uppīḷetvā gaṇhanto viya, amittaṃ gīvāya akkamanto viya ca vicarati, ayaṃ <hi rend="bold">āraddhavīriyo</hi> nāma| thero ca tādiso ahosi| bhikkhūnampi tatheva vīriyārambhakathaṃ kattā ahosi|</p>

<p rend="bodytext"><hi rend="bold">sīlasampanno</hi>tiādīsu <hi rend="bold">sīla</hi>nti catupārisuddhisīlaṃ| <hi rend="bold">samādhī</hi>ti vipassanāpādakā aṭṭha samāpattiyo| <hi rend="bold">paññā</hi>ti lokiyalokuttarañāṇaṃ| <hi rend="bold">vimuttī</hi>ti ariyaphalaṃ| <hi rend="bold">vimuttiñāṇadassana</hi>nti ekūnavīsatividhaṃ paccavekkhaṇañāṇaṃ| thero sayampi sīlādīhi sampanno ahosi bhikkhūnampi sīlādikathaṃ <pb ed="V" n="2.0052"/> kattā| svāyaṃ dasahi kathāvatthūhi ovadatīti <hi rend="bold">ovādako</hi>| yathā pana eko ovadatiyeva, sukhumaṃ atthaṃ parivattetvā jānāpetuṃ na sakkoti| na evaṃ thero| thero pana tāni dasa kathāvatthūni viññāpetīti <hi rend="bold">viññāpako</hi>| eko viññāpetuṃ sakkoti, kāraṇaṃ dassetuṃ na sakkoti| thero kāraṇampi sandassetīti <hi rend="bold">sandassako</hi>| eko vijjamānaṃ kāraṇaṃ dasseti, gāhetuṃ pana na sakkoti| thero gāhetumpi sakkotīti <hi rend="bold">samādapako</hi>| evaṃ samādapetvā <pb ed="M" n="2.0054"/> pana tesu kathāvatthūsu ussāhajananavasena bhikkhū samuttejetīti <hi rend="bold">samuttejako</hi>| ussāhajāte vaṇṇaṃ vatvā sampahaṃsetīti <hi rend="bold">sampahaṃsako</hi>|</p>

<p rend="subhead">pañcalābhavaṇṇanā</p>

<p rend="bodytext" n="253"><hi rend="paranum">253</hi><hi rend="dot">.</hi> <hi rend="bold">suladdhalābhā</hi>ti aññesampi manussattabhāvapabbajjādiguṇalābhā nāma honti| āyasmato pana puṇṇassa suladdhalābhā ete, yassa satthu sammukhā evaṃ vaṇṇo abbhuggatoti attho| apica apaṇḍitehi vaṇṇakathanaṃ nāma na tathā lābho, paṇḍitehi vaṇṇakathanaṃ pana lābho| gihī hi vā vaṇṇakathanaṃ na tathā lābho, gihī hi ‘‘vaṇṇaṃ kathessāmī’’ti, ‘‘amhākaṃ ayyo saṇho sakhilo sukhasambhāso, vihāraṃ āgatānaṃ yāgubhattaphāṇitādīhi saṅgahaṃ karotī’’ti kathento avaṇṇameva katheti| ‘‘avaṇṇaṃ kathessāmī’’ti ‘‘ayaṃ thero mandamando viya abalabalo viya bhākuṭikabhākuṭiko viya natthi iminā saddhiṃ vissāso’’ti kathento vaṇṇameva katheti| sabrahmacārīhipi satthu parammukhā <pb ed="P" n="2.0148"/> vaṇṇakathanaṃ na tathā lābho, satthu sammukhā pana atilābhoti imampi atthavasaṃ paṭicca ‘‘suladdhalābhā’’ti āha| <hi rend="bold">anumassa anumassā</hi>ti dasa kathāvatthūni anupavisitvā anupavisitvā| <hi rend="bold">tañca satthā abbhanumodatī</hi>ti tañcassa vaṇṇaṃ evametaṃ appiccho ca so bhikkhu santuṭṭho ca so bhikkhūti anumodati| iti viññūhi vaṇṇabhāsanaṃ eko lābho, sabrahmacārīhi eko, satthu sammukhā eko, anumassa anumassa eko, satthārā abbhanumodanaṃ ekoti ime pañca lābhe sandhāya ‘‘suladdhalābhā’’ti āha| <hi rend="bold">kadācī</hi>ti kismiñcideva kāle| <hi rend="bold">karahacī</hi>ti tasseva vevacanaṃ| <hi rend="bold">appeva nāma siyā kocideva kathāsallāpo</hi>ti api nāma koci kathāsamudācāropi bhaveyya| therena kira āyasmā puṇṇo neva diṭṭhapubbo, nassa dhammakathā sutapubbā| iti so tassa dassanampi dhammakathampi patthayamāno evamāha|</p>

<p rend="subhead">cārikādivaṇṇanā</p>

<p rend="bodytext" n="254"><hi rend="paranum">254</hi><hi rend="dot">.</hi> <hi rend="bold">yathābhiranta</hi>nti <pb ed="V" n="2.0053"/> yathāajjhāsayaṃ viharitvā| buddhānañhi ekasmiṃ ṭhāne vasantānaṃ chāyūdakādivipattiṃ vā apphāsukasenāsanaṃ vā, manussānaṃ assaddhādibhāvaṃ <pb ed="M" n="2.0055"/> vā āgamma anabhirati nāma natthi| tesaṃ sampattiyā ‘‘idha phāsu viharāmā’’ti abhiramitvā ciravihāropi natthi| yattha pana tathāgate viharante sattā saraṇesu vā patiṭṭhahanti, sīlāni vā samādiyanti, pabbajanti vā, tato sotāpattimaggādīnaṃ vā pana tesaṃ upanissayo hoti| tattha buddhā satte tāsu sampattīsu patiṭṭhāpanajjhāsayena vasanti; tāsaṃ abhāve pakkamanti| tena vuttaṃ – ‘‘yathāajjhāsayaṃ viharitvā’’ti| <hi rend="bold">cārikaṃ caramāno</hi>ti addhānagamanaṃ gacchanto| cārikā ca nāmesā bhagavato duvidhā hoti turitacārikā ca, aturitacārikā ca|</p>

<p rend="bodytext">tattha dūrepi bodhaneyyapuggalaṃ disvā tassa bodhanatthāya sahasā gamanaṃ <hi rend="bold">turitacārikā</hi> nāma| sā mahākassapapaccuggamanādīsu daṭṭhabbā| bhagavā hi mahākassapaṃ paccuggacchanto muhuttena tigāvutaṃ maggaṃ agamāsi, āḷavakassatthāya tiṃsayojanaṃ, tathā aṅgulimālassa<pb ed="P" n="2.0149"/>| pukkusātissa pana pañcacattālīsayojanaṃ, mahākappinassa vīsayojanasataṃ, khadiravaniyassatthāya satta yojanasatāni agamāsi; dhammasenāpatino saddhivihārikassa vanavāsītissasāmaṇerassa tigāvutādhikaṃ vīsayojanasataṃ|</p>

<p rend="bodytext">ekadivasaṃ kira thero, ‘‘tissasāmaṇerassa santikaṃ, bhante, gacchāmī’’ti āha| bhagavā, ‘‘ahampi gamissāmī’’ti vatvā āyasmantaṃ ānandaṃ āmantesi – ‘‘ānanda, vīsatisahassānaṃ chaḷabhiññānaṃ ārocehi – ‘bhagavā vanavāsītissasāmaṇerassa santikaṃ gamissatī’’’ti| tato dutiyadivase vīsatisahassakhīṇāsavaparivuto ākāse uppatitvā vīsayojanasatamatthake tassa gocaragāmadvāre otaritvā cīvaraṃ pārupi| kammantaṃ gacchamānā manussā disvā, ‘‘satthā, bho, āgato, mā kammantaṃ agamitthā’’ti vatvā āsanāni paññapetvā yāguṃ datvā pānavattaṃ karontā, ‘‘kuhiṃ, bhante, bhagavā gacchatī’’ti daharabhikkhū pucchiṃsu| upāsakā, na bhagavā aññattha gacchati, idheva tissasāmaṇerassa dassanatthāya āgatoti<pb ed="V" n="2.0054"/>| te ‘‘amhākaṃ kira kulūpakattherassa dassanatthāya satthā āgato, no vata no thero oramattako’’ti somanassajātā ahesuṃ|</p>

<p rend="bodytext">atha <pb ed="M" n="2.0056"/> bhagavato bhattakiccapariyosāne sāmaṇero gāmaṃ piṇḍāya caritvā ‘‘upāsakā mahā bhikkhusaṅgho’’ti pucchi| athassa te, ‘‘satthā, bhante, āgato’’ti ārocesuṃ, so bhagavantaṃ upasaṅkamitvā piṇḍapātena āpucchi| satthā tassa pattaṃ hatthena gahetvā, ‘‘alaṃ, tissa, niṭṭhitaṃ bhattakicca’’nti āha| tato upajjhāyaṃ āpucchitvā attano pattāsane nisīditvā bhattakiccamakāsi| athassa bhattakiccapariyosāne satthā maṅgalaṃ vatvā nikkhamitvā gāmadvāre ṭhatvā, ‘‘kataro te, tissa, vasanaṭṭhānaṃ gamanamaggo’’ti āha| ‘‘ayaṃ bhagavā’’ti| maggaṃ desayamāno purato yāhi tissāti| bhagavā kira sadevakassa lokassa maggadesako samānopi ‘‘sakalatigāvute magge sāmaṇeraṃ daṭṭhuṃ lacchāmī’’ti taṃ maggadesakamakāsi|</p>

<p rend="bodytext">so attano vasanaṭṭhānaṃ gantvā bhagavato vattamakāsi| atha naṃ bhagavā, ‘‘kataro te, tissa, caṅkamo’’ti <pb ed="P" n="2.0150"/> pucchitvā tattha gantvā sāmaṇerassa nisīdanapāsāṇe nisīditvā, ‘‘tissa, imasmiṃ ṭhāne sukhaṃ vasasī’’ti pucchi| so āha – ‘‘āma, bhante, imasmiṃ me ṭhāne vasantassa sīhabyagghahatthimigamorādīnaṃ saddaṃ suṇato araññasaññā uppajjati, tāya sukhaṃ vasāmī’’ti| atha naṃ bhagavā, ‘‘tissa, bhikkhusaṅghaṃ sannipātehi, buddhadāyajjaṃ te dassāmī’’ti vatvā sannipatite bhikkhusaṅghe upasampādetvā attano vasanaṭṭhānameva agamāsīti| ayaṃ <hi rend="bold">turitacārikā</hi> nāma|</p>

<p rend="bodytext">yaṃ pana gāmanigamapaṭipāṭiyā devasikaṃ yojanaḍḍhayojanavasena piṇḍapātacariyādīhi lokaṃ anuggaṇhantassa gamanaṃ, ayaṃ <hi rend="bold">aturitacārikā</hi> nāma| imaṃ pana cārikaṃ caranto bhagavā mahāmaṇḍalaṃ majjhimamaṇḍalaṃ antimamaṇḍalanti imesaṃ tiṇṇaṃ maṇḍalānaṃ aññatarasmiṃ carati| tattha mahāmaṇḍalaṃ navayojanasatikaṃ, majjhimamaṇḍalaṃ chayojanasatikaṃ, antimamaṇḍalaṃ tiyojanasatikaṃ| yadā mahāmaṇḍale cārikaṃ caritukāmo hoti, mahāpavāraṇāya pavāretvā pāṭipadadivase mahābhikkhusaṅghaparivāro nikkhamati| samantā yojanasataṃ ekakolāhalaṃ ahosi, purimaṃ purimaṃ āgatā nimantetuṃ labhanti; itaresu dvīsu maṇḍalesu sakkāro mahāmaṇḍale <pb ed="V" n="2.0055"/> osarati| tatra bhagavā tesu tesu gāmanigamesu ekāhaṃ dvīhaṃ vasanto mahājanaṃ āmisapaṭiggahena anuggaṇhanto dhammadānena cassa vivaṭṭūpanissitaṃ <pb ed="M" n="2.0057"/> kusalaṃ vaḍḍhento navahi māsehi cārikaṃ pariyosāpeti|</p>

<p rend="bodytext">sace pana antovasse bhikkhūnaṃ samathavipassanā taruṇā hoti, mahāpavāraṇāya apavāretvā pavāraṇāsaṅgahaṃ datvā kattikapuṇṇamāya pavāretvā migasirassa paṭhamadivase mahābhikkhusaṅghaparivāro nikkhamitvā majjhimamaṇḍalaṃ osarati| aññenapi kāraṇena majjhimamaṇḍale cārikaṃ caritukāmo catumāsaṃ vasitvāva nikkhamati| vuttanayeneva itaresu dvīsu maṇḍalesu sakkāro majjhimamaṇḍale osarati| bhagavā purimanayeneva lokaṃ anuggaṇhanto aṭṭhahi māsehi cārikaṃ pariyosāpeti|</p>

<p rend="bodytext">sace pana catumāsaṃ vuṭṭhavassassāpi bhagavato veneyyasattā aparipakkindriyā honti, tesaṃ indriyaparipākaṃ āgamayamāno <pb ed="P" n="2.0151"/> aparampi ekaṃ māsaṃ vā dviticatumāsaṃ vā tattheva vasitvā mahābhikkhusaṅghaparivāro nikkhamati| vuttanayeneva itaresu dvīsu maṇḍalesu sakkāro antomaṇḍale osarati| bhagavā purimanayeneva lokaṃ anuggaṇhanto sattahi vā chahi vā pañcahi vā catūhi vā māsehi cārikaṃ pariyosāpeti| iti imesu tīsu maṇḍalesu yattha katthaci cārikaṃ caranto na cīvarādihetu carati| atha kho ye duggatā bālā jiṇṇā byādhitā, te kadā tathāgataṃ āgantvā passissanti? mayi pana cārikaṃ carante mahājano tathāgatadassanaṃ labhissati, tattha keci cittāni pasādessanti, keci mālādīhi pūjessanti, keci kaṭacchubhikkhaṃ dassanti, keci micchādassanaṃ pahāya sammādiṭṭhikā bhavissanti, taṃ tesaṃ bhavissati dīgharattaṃ hitāya sukhāyāti evaṃ lokānukampāya cārikaṃ carati|</p>

<p rend="bodytext">apica catūhi kāraṇehi buddhā bhagavanto cārikaṃ caranti – jaṅghāvihāravasena sarīraphāsukatthāya, atthuppattikālaṃ abhikaṅkhanatthāya, bhikhūnaṃ sikkhāpadaṃ paññāpanatthāya, tattha tattha paripākagatindriye bodhaneyyasatte bodhanatthāyāti| aparehipi catūhi kāraṇehi buddhā bhagavanto cārikaṃ caranti – buddhaṃ saraṇaṃ gacchissantīti vā, dhammaṃ saraṇaṃ gacchissantīti vā, saṅghaṃ saraṇaṃ gacchissantīti vā, mahatā dhammavassena catasso parisā santappessāmīti vāti<pb ed="V" n="2.0056"/>| aparehi pañcahi kāraṇehi buddhā bhagavanto cārikaṃ caranti <pb ed="M" n="2.0058"/> – pāṇātipātā viramissantīti vā, adinnādānā… kāmesumicchācārā… musāvādā… surāmerayamajjapamādaṭṭhānā viramissantīti vāti| aparehi aṭṭhahi kāraṇehi buddhā bhagavanto cārikaṃ caranti – paṭhamajjhānaṃ paṭilabhissantīti vā, dutiyaṃ…pe.… nevasaññānāsaññāyatanasamāpattiṃ paṭilabhissantīti vāti| aparehi aṭṭhahi kāraṇehi buddhā bhagavanto cārikaṃ caranti – sotāpattimaggaṃ adhigamissantīti vā, sotāpattiphalaṃ…pe.… arahattaphalaṃ sacchikarissantīti vāti| ayaṃ <hi rend="bold">aturitacārikā,</hi> sā idha adhippetā| sā panesā duvidhā hoti nibaddhacārikā, anibaddhacārikā <pb ed="P" n="2.0152"/> ca| tattha yaṃ ekasseva bodhaneyyasattassa atthāya gacchati, ayaṃ nibaddhacārikā nāma| yaṃ pana gāmanigamanagarapaṭipāṭivasena carati, ayaṃ anibaddhacārikā nāma| esā idha adhippetā|</p>

<p rend="bodytext"><hi rend="bold">senāsanaṃ saṃsāmetvā</hi>ti senāsanaṃ paṭisāmetvā| taṃ pana paṭisāmento thero na cūḷapattamahāpatta-cūḷathālakamahāthālaka-paṭṭuṇṇacīvara-dukūlacīvarādīnaṃ bhaṇḍikaṃ katvā sappitelādīnaṃ vā pana ghaṭe pūrāpetvā gabbhe nidahitvā dvāraṃ pidhāya kuñcikamuddikādīni yojāpesi| ‘‘sace na hoti bhikkhu vā sāmaṇero vā ārāmiko vā upāsako vā, catūsu pāsāṇesu mañce mañcaṃ āropetvā pīṭhe pīṭhaṃ āropetvā cīvaravaṃse vā cīvararajjuyā vā upari puñjaṃ katvā dvāravātapānaṃ thaketvā pakkamitabba’’nti (cūḷava. 361) vacanato pana nevāsikaṃ bhikkhuṃ āpucchanamattakeneva paṭisāmesi|</p>

<p rend="bodytext"><hi rend="bold">yena sāvatthi tena cārikaṃ pakkāmī</hi>ti satthu dassanakāmo hutvā yena disābhāgena sāvatthi tena pakkāmi| pakkamanto ca na suddhodanamahārājassa ārocāpetvā sappitelamadhuphāṇitādīni gāhāpetvā pakkanto| yūthaṃ pahāya nikkhanto pana mattahatthī viya, asahāyakicco sīho viya, pattacīvaramattaṃ ādāya ekakova pakkāmi| kasmā panesa pañcasatehi attano antevāsikehi saddhiṃ rājagahaṃ agantvā idāni nikkhantoti? rājagahaṃ kapilavatthuto dūraṃ saṭṭhiyojanāni, sāvatthi pana pañcadasa| satthā rājagahato pañcacattālīsayojanaṃ āgantvā sāvatthiyaṃ viharati, idāni āsanno jātoti sutvā nikkhamīti akāraṇametaṃ| buddhānaṃ santikaṃ gacchanto hi esa yojanasahassampi gaccheyya, tadā <pb ed="V" n="2.0057"/> pana <pb ed="M" n="2.0059"/> kāyaviveko na sakkā laddhunti| bahūhi saddhiṃ gamanakāle hi ekasmiṃ gacchāmāti vadante eko idheva vasāmāti vadati| ekasmiṃ vasāmāti vadante eko gacchāmāti vadati| tasmā icchiticchitakkhaṇe samāpattiṃ appetvā nisīdituṃ vā phāsukasenāsane kāyavivekaṃ laddhuṃ vā na sakkā hoti, ekakassa pana taṃ sabbaṃ sulabhaṃ hotīti tadā agantvā idāni pakkāmi|</p>

<p rend="bodytext"><hi rend="bold">cārikaṃ</hi> <pb ed="P" n="2.0153"/> <hi rend="bold">caramāno</hi>ti ettha kiñcāpi ayaṃ cārikā nāma mahājanasaṅgahatthaṃ buddhānaṃyeva labbhati, buddhe upādāya pana ruḷhīsaddena sāvakānampi vuccati kilañjādīhi kataṃ bījanampi tālavaṇṭaṃ viya| <hi rend="bold">yena bhagavā</hi>ti sāvatthiyā avidūre ekasmiṃ gāmake piṇḍāya caritvā katabhattakicco jetavanaṃ pavisitvā sāriputtattherassa vā mahāmoggallānattherassa vā vasanaṭṭhānaṃ gantvā pāde dhovitvā makkhetvā pānīyaṃ vā pānakaṃ vā pivitvā thokaṃ vissamitvā satthāraṃ passissāmīti cittampi anuppādetvā ujukaṃ gandhakuṭipariveṇameva agamāsi| therassa hi satthāraṃ daṭṭhukāmassa aññena bhikkhunā kiccaṃ natthi| tasmā rāhulaṃ vā ānandaṃ vā gahetvā okāsaṃ kāretvā satthāraṃ passissāmīti evampi cittaṃ na uppādesi|</p>

<p rend="bodytext">thero hi sayameva buddhasāsane vallabho rañño saṅgāmavijayamahāyodho viya| yathā hi tādisassa yodhassa rājānaṃ daṭṭhukāmassa aññaṃ sevitvā dassanakammaṃ nāma natthi; vallabhatāya sayameva passati| evaṃ theropi buddhasāsane vallabho, tassa aññaṃ sevitvā satthudassanakiccaṃ natthīti pāde dhovitvā pādapuñchanamhi puñchitvā yena bhagavā tenupasaṅkami| bhagavāpi ‘‘paccūsakāleyeva mantāṇiputto āgamissatī’’ti addasa| tasmā gandhakuṭiṃ pavisitvā sūcighaṭikaṃ adatvāva darathaṃ paṭippassambhetvā uṭṭhāya nisīdi| thero kavāṭaṃ paṇāmetvā gandhakuṭiṃ pavisitvā bhagavantaṃ abhivādetvā ekamantaṃ nisīdi| <hi rend="bold">dhammiyā kathāyā</hi>ti bhagavā dhammiṃ kathaṃ kathento cūḷagosiṅgasutte (ma. ni. 1.325 ādayo) tiṇṇaṃ kulaputtānaṃ sāmaggirasānisaṃsaṃ kathesi; sekkhasutte (ma. ni. 2.22 ādayo) āvasathānisaṃsaṃ, ghaṭikārasutte (ma. ni. 2.282 ādayo) satipaṭilābhikaṃ pubbenivāsappaṭisaṃyuttakathaṃ; raṭṭhapālasutte (ma. ni. 2.304) cattāro <pb ed="M" n="2.0060"/> dhammuddese, selasutte (ma. ni. 2.396 ādayo) pānakānisaṃsakathaṃ<pb ed="V" n="2.0058"/>, upakkilesasutte (ma. ni. 3.236 ādayo) bhaguttherassa dhammakathaṃ kathento ekībhāve ānisaṃsaṃ kathesi| imasmiṃ pana rathavinīte āyasmato puṇṇassa kathento dasakathāvatthunissayaṃ <pb ed="P" n="2.0154"/> anantanayaṃ nāma dassesi puṇṇa, ayampi appicchakathāyeva santosakathāyevāti| paṭisambhidāpattassa sāvakassa velante ṭhatvā mahāsamudde hatthappasāraṇaṃ viya ahosi|</p>

<p rend="bodytext"><hi rend="bold">yena andhavana</hi>nti tadā kira pacchābhatte jetavanaṃ ākiṇṇaṃ hoti, bahū khattiyabrāhmaṇādayo jetavanaṃ osaranti; rañño cakkavattissa khandhāvāraṭṭhānaṃ viya hoti, na sakkā pavivekaṃ labhituṃ| andhavanaṃ pana padhānagharasadisaṃ pavivittaṃ, tasmā yenandhavanaṃ tenupasaṅkami| kasmā pana mahāthere na addasa? evaṃ kirassa ahosi – ‘‘sāyanhasamaye āgantvā mahāthere disvā puna dasabalaṃ passissāmi, evaṃ mahātherānaṃ ekaṃ upaṭṭhānaṃ bhavissati, satthu dve bhavissanti, tato satthāraṃ vanditvā mama vasanaṭṭhānameva gamissāmī’’ti|</p>

<p rend="subhead">sattavisuddhipañhavaṇṇanā</p>

<p rend="bodytext" n="256"><hi rend="paranum">256</hi><hi rend="dot">.</hi> <hi rend="bold">abhiṇhaṃ kittayamāno ahosī</hi>ti punappunaṃ vaṇṇaṃ kittayamāno vihāsi| thero kira tato paṭṭhāya divase divase saṅghamajjhe ‘‘puṇṇo kira nāma mantāṇiputto catūhi parisāhi saddhiṃ asaṃsaṭṭho, so dasabalassa dassanatthāya āgamissati; kacci nu kho maṃ adisvāva gamissatī’’ti theranavamajjhimānaṃ satikaraṇatthaṃ āyasmato puṇṇassa guṇaṃ bhāsati| evaṃ kirassa ahosi – ‘‘mahallakabhikkhū nāma na sabbakālaṃ antovihāre honti; guṇakathāya panassa kathitāya yo ca naṃ bhikkhuṃ passissati; so āgantvā ārocessatī’’ti| athāyaṃ therasseva saddhivihāriko taṃ āyasmantaṃ mantāṇiputtaṃ pattacīvaramādāya gandhakuṭiṃ pavisantaṃ addasa| kathaṃ pana naṃ esa aññāsīti? puṇṇa, puṇṇāti vatvā kathentassa bhagavato dhammakathāya aññāsi – ‘‘ayaṃ so thero, yassa me upajjhāyo abhiṇhaṃ kittayamāno hotī’’ti| iti so āgantvā therassa ārocesi| <hi rend="bold">nisīdanaṃ ādāyā</hi>ti <hi rend="bold">nisīdanaṃ</hi> nāma sadasaṃ vuccati avāyimaṃ| thero pana cammakhaṇḍaṃ gahetvā agamāsi| <hi rend="bold">piṭṭhito piṭṭhito</hi>ti <pb ed="M" n="2.0061"/> pacchato pacchato| <hi rend="bold">sīsānulokī</hi>ti yo unnataṭṭhāne piṭṭhiṃ passanto <pb ed="V" n="2.0059"/> ninnaṭṭhāne sīsaṃ passanto gacchati, ayampi sīsānulokīti vuccati| tādiso hutvā anubandhi| thero hi kiñcāpi saṃyatapadasaddatāya accāsanno hutvā gacchantopi padasaddena na bādhati, ‘‘nāyaṃ sammodanakālo’’ti <pb ed="P" n="2.0155"/> ñatvā pana na accāsanno, andhavanaṃ nāma mahantaṃ, ekasmiṃ ṭhāne nilīnaṃ apassantena, āvuso puṇṇa, puṇṇāti aphāsukasaddo kātabbo hotīti nisinnaṭṭhānajānanatthaṃ nātidūre hutvā sīsānulokī agamāsi| <hi rend="bold">divāvihāraṃ nisīdī</hi>ti divāvihāratthāya nisīdi|</p>

<p rend="bodytext">tattha āyasmāpi puṇṇo udiccabrāhmaṇajacco, sāriputtattheropi| puṇṇattheropi suvaṇṇavaṇṇo, sāriputtattheropi| puṇṇattheropi arahattaphalasamāpattisamāpanno, sāriputtattheropi| puṇṇattheropi kappasatasahassaṃ abhinīhārasampanno, sāriputtattheropi kappasatasahassādhikaṃ ekamasaṅkhyeyyaṃ| puṇṇattheropi paṭisambhidāpatto mahākhīṇāsavo, sāriputtattheropi| iti ekaṃ kanakaguhaṃ paviṭṭhā dve sīhā viya, ekaṃ vijambhanabhūmiṃ otiṇṇā dve byagghā viya, ekaṃ supupphitasālavanaṃ paviṭṭhā dve chaddantanāgarājāno viya, ekaṃ simbalivanaṃ paviṭṭhā dve supaṇṇarājāno viya, ekaṃ naravāhanayānaṃ abhiruḷhā dve vessavaṇā viya, ekaṃ paṇḍukambalasilaṃ abhinisinnā dve sakkā viya, ekavimānabbhantaragatā dve hāritamahābrahmāno viya ca te dvepi brāhmaṇajaccā dvepi suvaṇṇavaṇṇā dvepi samāpattilābhino dvepi abhinīhārasampannā dvepi paṭisambhidāpattā mahākhīṇāsavā ekaṃ vanasaṇḍaṃ anupaviṭṭhā taṃ vanaṭṭhānaṃ sobhayiṃsu|</p>

<p rend="bodytext"><hi rend="bold">bhagavati no, āvuso, brahmacariyaṃ vussatī</hi>ti, āvuso, kiṃ amhākaṃ bhagavato santike āyasmatā brahmacariyaṃ vussatīti? idaṃ āyasmā sāriputto tassa bhagavati brahmacariyavāsaṃ jānantopi kathāsamuṭṭhāpanatthaṃ pucchi| purimakathāya hi appatiṭṭhitāya pacchimakathā na jāyati, tasmā evaṃ pucchi| thero anujānanto ‘‘evamāvuso’’ti āha| athassa pañhavissajjanaṃ sotukāmo āyasmā sāriputto ‘‘kiṃ nu kho āvuso sīlavisuddhatthaṃ bhagavati brahmacariyaṃ vussatī’’ti paṭipāṭiyā satta visuddhiyo pucchi| tāsaṃ vitthārakathā <hi rend="bold">visuddhimagge</hi> vuttā| āyasmā pana puṇṇo <pb ed="M" n="2.0062"/> yasmā catupārisuddhisīlādīsu ṭhitassāpi brahmacariyavāso matthakaṃ na pāpuṇāti, tasmā, ‘‘no hidaṃ, āvuso’’ti sabbaṃ paṭikkhipi|</p>

<p rend="bodytext"><hi rend="bold">kimatthaṃ</hi> <pb ed="V" n="2.0060"/><pb ed="P" n="2.0156"/> <hi rend="bold">carahāvuso</hi>ti yadi sīlavisuddhiādīnaṃ atthāya brahmacariyaṃ na vussati, atha kimatthaṃ vussatīti pucchi| <hi rend="bold">anupādāparinibbānatthaṃ kho, āvuso</hi>ti ettha <hi rend="bold">anupādāparinibbānaṃ</hi> nāma appaccayaparinibbānaṃ| dvedhā upādānāni gahaṇūpādānañca paccayūpādānañca| <hi rend="bold">gahaṇūpādānaṃ</hi> nāma kāmupādānādikaṃ catubbidhaṃ, <hi rend="bold">paccayūpādānaṃ</hi> nāma avijjāpaccayā saṅkhārāti evaṃ vuttapaccayā| tattha gahaṇūpādānavādino ācariyā anupādāparinibbānanti catūsu upādānesu aññatarenāpi kañci dhammaṃ aggahetvā pavattaṃ arahattaphalaṃ anupādāparinibbānanti kathenti| tañhi na ca upādānasampayuttaṃ hutvā kañci dhammaṃ upādiyati, kilesānañca parinibbutante jātattā parinibbānanti vuccati| paccayūpādānavādino pana anupādāparinibbānanti appaccayaparinibbānaṃ| paccayavasena anuppannaṃ asaṅkhataṃ amatadhātumeva anupādāparinibbānanti kathenti| ayaṃ anto, ayaṃ koṭi, ayaṃ niṭṭhā| appaccayaparinibbānaṃ pattassa hi brahmacariyavāso matthakaṃ patto nāma hoti, tasmā thero ‘‘anupādāparinibbānattha’’nti āha| atha naṃ anuyuñjanto āyasmā sāriputto ‘‘kiṃ nu kho, āvuso, sīlavisuddhi anupādāparinibbāna’’nti puna pucchaṃ ārabhi|</p>

<p rend="bodytext" n="258"><hi rend="paranum">258</hi><hi rend="dot">.</hi> theropi sabbaparivattesu tatheva paṭikkhipitvā pariyosāne dosaṃ dassento <hi rend="bold">sīlavisuddhiṃ ce, āvuso</hi>tiādimāha| tattha <hi rend="bold">paññapeyyā</hi>ti yadi paññapeyya| <hi rend="bold">supādānaṃyeva samānaṃ anupādāparinibbānaṃ paññapeyyā</hi>ti saṅgahaṇadhammameva niggahaṇadhammaṃ sappaccayadhammameva appaccayadhammaṃ saṅkhatadhammameva asaṅkhatadhammanti paññapeyyāti attho| ñāṇadassanavisuddhiyaṃ pana sappaccayadhammameva appaccayadhammaṃ saṅkhatadhammameva asaṅkhatadhammanti paññapeyyāti ayameva attho gahetabbo| <hi rend="bold">puthujjano hi, āvuso</hi>ti ettha vaṭṭānugato lokiyabālaputhujjano daṭṭhabbo| so hi catupārisuddhisīlamattassāpi abhāvato sabbaso aññatra imehi dhammehi| <hi rend="bold">tena hī</hi>ti yena kāraṇena ekacce paṇḍitā upamāya atthaṃ jānanti, tena kāraṇena upamaṃ te karissāmīti <pb ed="P" n="2.0157"/> attho|</p>

<p rend="subhead">sattarathavinītavaṇṇanā</p>

<p rend="bodytext" n="259"><hi rend="paranum">259</hi><hi rend="dot">.</hi> <hi rend="bold">satta</hi> <pb ed="M" n="2.0063"/> <hi rend="bold">rathavinītānī</hi>ti vinītassājāniyayutte satta rathe| <hi rend="bold">yāvadeva, cittavisuddhatthā</hi>ti<pb ed="V" n="2.0061"/>, āvuso, ayaṃ sīlavisuddhi nāma, yāvadeva, cittavisuddhatthā| <hi rend="bold">cittavisuddhatthā</hi>ti nissakkavacanametaṃ| ayaṃ panettha attho, yāvadeva, cittavisuddhisaṅkhātā atthā, tāva ayaṃ sīlavisuddhi nāma icchitabbā| yā pana ayaṃ cittavisuddhi, esā sīlavisuddhiyā attho, ayaṃ koṭi, idaṃ pariyosānaṃ, cittavisuddhiyaṃ ṭhitassa hi sīlavisuddhikiccaṃ kataṃ nāma hotīti| esa nayo sabbapadesu|</p>

<p rend="bodytext">idaṃ panettha opammasaṃsandanaṃ – rājā pasenadi kosalo viya hi jarāmaraṇabhīruko yogāvacaro daṭṭhabbo| sāvatthinagaraṃ viya sakkāyanagaraṃ, sāketanagaraṃ viya nibbānanagaraṃ, rañño sākete vaḍḍhiāvahassa sīghaṃ gantvā pāpuṇitabbassa accāyikassa kiccassa uppādakālo viya yogino anabhisametānaṃ catunnaṃ ariyasaccānaṃ abhisamayakiccassa uppādakālo| satta rathavinītāni viya satta visuddhiyo, paṭhamaṃ rathavinītaṃ āruḷhakālo viya sīlavisuddhiyaṃ ṭhitakālo, paṭhamarathavinītādīhi dutiyādīni āruḷhakālo viya sīlavisuddhiādīhi cittavisuddhiādīsu ṭhitakālo| sattamena rathavinītena sākete antepuradvāre oruyha uparipāsāde ñātimittagaṇaparivutassa surasabhojanaparibhogakālo viya yogino ñāṇadassanavisuddhiyā sabbakilese khepetvā dhammavarapāsādaṃ āruyha paropaṇṇāsakusaladhammaparivārassa nibbānārammaṇaṃ phalasamāpattiṃ appetvā nirodhasayane nisinnassa lokuttarasukhānubhavanakālo daṭṭhabbo|</p>

<p rend="bodytext">iti āyasmantaṃ puṇṇaṃ dasakathāvatthulābhiṃ dhammasenāpatisāriputtatthero satta visuddhiyo pucchi| āyasmā puṇṇo dasa kathāvatthūni vissajjesi| evaṃ pucchanto pana dhammasenāpati kiṃ jānitvā pucchi, udāhu ajānitvā? titthakusalo vā pana hutvā visayasmiṃ pucchi, udāhu atitthakusalo hutvā avisayasmiṃ? puṇṇattheropi ca kiṃ jānitvā vissajjesi, udāhu ajānitvā? titthakusalo vā pana hutvā visayasmiṃ vissajjesi, udāhu atitthakusalo hutvā avisayeti? jānitvā titthakusalo hutvā visaye pucchīti hi vadamāno dhammasenāpatiṃyeva vadeyya| jānitvā titthakusalo hutvā <pb ed="P" n="2.0158"/> visaye vissajjesīti vadamāno puṇṇattheraṃyeva <pb ed="M" n="2.0064"/> vadeyya| yañhi visuddhīsu saṃkhittaṃ, taṃ kathāvatthūsu vitthiṇṇaṃ| yaṃ kathāvatthūsu saṃkhittaṃ, taṃ visuddhīsu vitthiṇṇaṃ| tadaminā nayena veditabbaṃ|</p>

<p rend="bodytext">visuddhīsu <pb ed="V" n="2.0062"/> hi ekā sīlavisuddhi cattāri kathāvatthūni hutvā āgatā appicchakathā santuṭṭhikathā asaṃsaggakathā, sīlakathāti| ekā cittavisuddhi tīṇi kathāvatthūni hutvā āgatā – pavivekakathā, vīriyārambhakathā, samādhikathāti, evaṃ tāva yaṃ visuddhīsu saṃkhittaṃ, taṃ kathāvatthūsu vitthiṇṇaṃ| kathāvatthūsu pana ekā paññākathā pañca visuddhiyo hutvā āgatā – diṭṭhivisuddhi, kaṅkhāvitaraṇavisuddhi, maggāmaggañāṇadassanavisuddhi, paṭipadāñāṇadassanavisuddhi, ñāṇadassanavisuddhīti, evaṃ yaṃ kathāvatthūsu saṃkhittaṃ, taṃ visuddhīsu vitthiṇṇaṃ| tasmā sāriputtatthero satta visuddhiyo pucchanto na aññaṃ pucchi, dasa kathāvatthūniyeva pucchi| puṇṇattheropi satta visuddhiyo vissajjento na aññaṃ vissajjesi, dasa kathāvatthūniyeva vissajjesīti| iti ubhopete jānitvā titthakusalā hutvā visayeva pañhaṃ pucchiṃsu ceva vissajjesuṃ cāti veditabbo|</p>

<p rend="bodytext" n="260"><hi rend="paranum">260</hi><hi rend="dot">.</hi> <hi rend="bold">ko nāmo āyasmā</hi>ti na thero tassa nāmaṃ na jānāti| jānantoyeva pana sammodituṃ labhissāmīti pucchi| <hi rend="bold">kathañca panāyasmanta</hi>nti idaṃ pana thero sammodamāno āha| <hi rend="bold">mantāṇiputto</hi>ti mantāṇiyā brāhmaṇiyā putto| <hi rend="bold">yathā ta</hi>nti ettha <hi rend="bold">ta</hi>nti nipātamattaṃ, yathā sutavatā sāvakena byākātabbā, evameva byākatāti ayamettha saṅkhepattho| <hi rend="bold">anumassa anumassā</hi>ti dasa kathāvatthūni ogāhetvā anupavisitvā| <hi rend="bold">celaṇḍupakenā</hi>ti ettha <hi rend="bold">celaṃ</hi> vuccati vatthaṃ, <hi rend="bold">aṇḍupakaṃ</hi> cumbaṭakaṃ| vatthacumbaṭakaṃ sīse katvā āyasmantaṃ tattha nisīdāpetvā pariharantāpi sabrahmacārī dassanāya labheyyuṃ, evaṃ laddhadassanampi tesaṃ lābhāyevāti aṭṭhānaparikappena abhiṇhadassanassa upāyaṃ dassesi| evaṃ apariharantena hi pañhaṃ vā pucchitukāmena dhammaṃ vā sotukāmena ‘‘thero kattha ṭhito kattha nisinno’’ti <pb ed="P" n="2.0159"/> pariyesantena caritabbaṃ hoti| evaṃ pariharantā pana icchiticchitakkhaṇeyeva sīsato oropetvā mahārahe āsane nisīdāpetvā sakkā honti pañhaṃ vā pucchituṃ dhammaṃ vā sotuṃ| iti aṭṭhānaparikappena abhiṇhadassanassa upāyaṃ dassesi|</p>

<p rend="bodytext"><hi rend="bold">sāriputtoti ca pana ma</hi>nti sāriyā brāhmaṇiyā puttoti ca pana evaṃ maṃ sabrahmacārī jānanti| <hi rend="bold">satthukappenā</hi>ti satthusadisena| iti ekapadeneva āyasmā <pb ed="M" n="2.0065"/> puṇṇo sāriputtattheraṃ candamaṇḍalaṃ āhacca ṭhapento viya ukkhipi| therassa hi imasmiṃ ṭhāne ekantadhammakathikabhāvo pākaṭo <pb ed="V" n="2.0063"/> ahosi| amaccañhi purohitaṃ mahantoti vadamāno rājasadisoti vadeyya, goṇaṃ hatthippamāṇoti, vāpiṃ samuddappamāṇoti, ālokaṃ candimasūriyālokappamāṇoti, ito paraṃ etesaṃ mahantabhāvakathā nāma natthi| sāvakampi mahāti vadanto satthupaṭibhāgoti vadeyya, ito paraṃ tassa mahantabhāvakathā nāma natthi| iccāyasmā puṇṇo ekapadeneva theraṃ candamaṇḍalaṃ āhacca ṭhapento viya ukkhipi|</p>

<p rend="bodytext"><hi rend="bold">ettakampi no nappaṭibhāseyyā</hi>ti paṭisambhidāpattassa appaṭibhānaṃ nāma natthi| yā panāyaṃ upamā āhaṭā, taṃ na āhareyyāma, atthameva katheyyāma| upamā hi ajānantānaṃ āharīyatīti ayamettha adhippāyo| aṭṭhakathāyaṃ pana idampi paṭikkhipitvā upamā nāma buddhānampi santike āharīyati, theraṃ panesa apacāyamāno evamāhāti|</p>

<p rend="bodytext"><hi rend="bold">anumassa anumassa pucchitā</hi>ti dasa kathāvatthūni ogāhetvā ogāhetvā pucchitā| kiṃ pana pañhassa pucchanaṃ bhāriyaṃ, udāhu vissajjananti? uggahetvā pucchanaṃ no bhāriyaṃ, vissajjanaṃ pana bhāriyaṃ| sahetukaṃ vā sakāraṇaṃ katvā pucchanampi vissajjanampi bhāriyameva| <hi rend="bold">samanumodiṃsū</hi>ti samacittā hutvā anumodiṃsu| iti yathānusandhināva desanā niṭṭhitāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">rathavinītasuttavaṇṇanā niṭṭhitā|</p>

</xml>