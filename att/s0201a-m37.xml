<xml src="s0201a-m37.xml">

<p rend="subhead"><pgroup id="m37"/><readunit id="m37">7. cūḷataṇhāsaṅkhayasuttavaṇṇanā</readunit></p>

<p n="390"> <hi rend="bold">evaṃ</hi> <pb ed="V" n="2.0192"/><pb ed="P" n="2.0296"/> <hi rend="bold">me suta</hi>nti cūḷataṇhāsaṅkhayasuttaṃ| tattha <hi rend="bold">pubbārāme migāramātupāsāde</hi>ti pubbārāmasaṅkhāte vihāre migāramātuyā pāsāde| tatrāyaṃ anupubbīkathāatīte satasahassakappamatthake ekā upāsikā padumuttaraṃ bhagavantaṃ nimantetvā buddhappamukhassa bhikkhusaṅghassa satasahassaṃ dānaṃ datvā bhagavato pādamūle nipajjitvā, ‘‘anāgate tumhādisassa buddhassa aggupaṭṭhāyikā homī’’ti patthanamakāsi| sā kappasatasahassaṃ devesu ceva manussesu ca saṃsaritvā amhākaṃ bhagavato <pb ed="M" n="2.0197"/> kāle bhaddiyanagare meṇḍakaseṭṭhiputtassa dhanañjayassa seṭṭhino gahe sumanadeviyā kucchimhi paṭisandhiṃ gaṇhi| jātakāle cassā <hi rend="bold">visākhā</hi>ti nāmaṃ akaṃsu| sā yadā bhagavā bhaddiyanagaraṃ agamāsi, tadā pañcahi dārikāsatehi saddhiṃ bhagavato paccuggamanaṃ katvā paṭhamadassanamhiyeva sotāpannā ahosi| aparabhāge sāvatthiyaṃ migāraseṭṭhiputtassa puṇṇavaḍḍhanakumārassa gehaṃ gatā, tattha naṃ migāraseṭṭhi mātiṭṭhāne ṭhapesi, tasmā <hi rend="bold">migāramātā</hi>ti vuccati|</p>

<p>patikulaṃ gacchantiyā cassā pitā <hi rend="bold">mahālatāpiḷandhanaṃ</hi> nāma kārāpesi| tasmiṃ piḷandhane catasso vajiranāḷiyo upayogaṃ agamaṃsu, muttānaṃ ekādasa nāḷiyo, pavāḷānaṃ dvāvīsati nāḷiyo, maṇīnaṃ tettiṃsa nāḷiyo, iti etehi ca aññehi ca sattavaṇṇehi ratanehi niṭṭhānaṃ agamāsi| taṃ sīse paṭimukkaṃ yāva pādapiṭṭhiyā bhassati, pañcannaṃ hatthīnaṃ balaṃ dhārayamānāva naṃ itthī dhāretuṃ sakkoti| sā aparabhāge dasabalassa aggupaṭṭhāyikā hutvā taṃ pasādhanaṃ vissajjetvā navahi koṭīhi bhagavato vihāraṃ kārayamānā karīsamatte bhūmibhāge pāsādaṃ kāresi| tassa uparibhūmiyaṃ pañca gabbhasatāni honti, heṭṭhābhūmiyaṃ pañcāti gabbhasahassappaṭimaṇḍito ahosi| sā ‘‘suddhapāsādova na sobhatī’’ti taṃ parivāretvā pañca dvikūṭagehasatāni, pañca <pb ed="P" n="2.0297"/> cūḷapāsādasatāni, pañca dīghasālasatāni ca kārāpesi| vihāramaho catūhi māsehi niṭṭhānaṃ agamāsi|</p>

<p>mātugāmattabhāve <pb ed="V" n="2.0193"/> ṭhitāya visākhāya viya aññissā buddhasāsane dhanapariccāgo nāma natthi, purisattabhāve ṭhitassa ca anāthapiṇḍikassa viya aññassa buddhasāsane dhanapariccāgo nāma natthi| so hi catupaññāsakoṭiyo vissajjetvā sāvatthiyā dakkhiṇabhāge anurādhapurassa mahāvihārasadise ṭhāne jetavanamahāvihāraṃ nāma kāresi| visākhā, sāvatthiyā pācīnabhāge uttamadevīvihārasadise ṭhāne <hi rend="bold">pubbārāmaṃ</hi> nāma kāresi| bhagavā imesaṃ dvinnaṃ kulānaṃ anukampāya sāvatthiṃ nissāya viharanto imesu dvīsu vihāresu nibaddhavāsaṃ vasi| ekaṃ antovassaṃ jetavane vasati, ekaṃ pubbārāme, etasmiṃ pana samaye bhagavā pubbārāme viharati| tena vuttaṃ – ‘‘pubbārāme migāramātupāsāde’’ti|</p>

<p><hi rend="bold">kittāvatā</hi> <pb ed="M" n="2.0198"/> <hi rend="bold">nu kho, bhante</hi>ti kittakena nu kho, bhante| <hi rend="bold">saṃkhittena taṇhāsaṅkhayavimutto hotī</hi>ti taṇhāsaṅkhaye nibbāne taṃ ārammaṇaṃ katvā vimuttacittatāya taṇhāsaṅkhayavimutto nāma saṃkhittena kittāvatā hoti? yāya paṭipattiyā taṇhāsaṅkhayavimutto hoti, taṃ me khīṇāsavassa bhikkhuno pubbabhāgappaṭipadaṃ saṃkhittena desethāti pucchati| <hi rend="bold">accantaniṭṭho</hi>ti khayavayasaṅkhātaṃ antaṃ atītāti accantā| accantā niṭṭhā assāti <hi rend="bold">accantaniṭṭho,</hi> ekantaniṭṭho satataniṭṭhoti attho| accantaṃ yogakkhemīti <hi rend="bold">accantayogakkhemī,</hi> niccayogakkhemīti attho| accantaṃ brahmacārīti <hi rend="bold">accantabrahmacārī,</hi> niccabrahmacārīti attho| accantaṃ pariyosānamassāti purimanayeneva <hi rend="bold">accantapariyosāno| seṭṭho devamanussāna</hi>nti devānañca manussānañca seṭṭho uttamo| evarūpo bhikkhu kittāvatā hoti, khippametassa saṅkhepeneva paṭipattiṃ kathethāti bhagavantaṃ yācati| kasmā panesa evaṃ vegāyatīti? kīḷaṃ anubhavitukāmatāya|</p>

<p>ayaṃ kira uyyānakīḷaṃ āṇāpetvā catūhi mahārājūhi catūsu disāsu ārakkhaṃ gāhāpetvā dvīsu devalokesu devasaṅghena parivuto aḍḍhatiyāhi nāṭakakoṭīhi saddhiṃ erāvaṇaṃ <pb ed="P" n="2.0298"/> āruyha uyyānadvāre ṭhito imaṃ pañhaṃ sallakkhesi – ‘‘kittakena nu kho taṇhāsaṅkhayavimuttassa khīṇāsavassa saṅkhepato āgamaniyapubbabhāgapaṭipadā hotī’’ti| athassa etadahosi – ‘‘ayaṃ pañho ativiya sassiriko, sacāhaṃ imaṃ pañhaṃ anuggaṇhitvāva uyyānaṃ pavisissāmi, chadvārikehi ārammaṇehi nimmathito na puna imaṃ pañhaṃ sallakkhessāmi<pb ed="V" n="2.0194"/>, tiṭṭhatu tāva uyyānakīḷā, satthu santikaṃ gantvā imaṃ pañhaṃ pucchitvā uggahitapañho uyyāne kīḷissāmī’’ti hatthikkhandhe antarahito bhagavato santike pāturahosi| tepi cattāro mahārājāno ārakkhaṃ gahetvā ṭhitaṭṭhāneyeva ṭhitā, paricārikadevasaṅghāpi nāṭakānipi erāvaṇopi nāgarājā tattheva uyyānadvāre aṭṭhāsi, evamesa kīḷaṃ anubhavitukāmatāya vegāyanto evamāha|</p>

<p><hi rend="bold">sabbe dhammā nālaṃ abhinivesāyā</hi>ti ettha sabbe dhammā nāma pañcakkhandhā dvādasāyatanāni aṭṭhārasa dhātuyo| te sabbepi taṇhādiṭṭhivasena abhinivesāya <pb ed="M" n="2.0199"/> nālaṃ na pariyattā na samatthā na yuttā, kasmā? gahitākārena atiṭṭhanato| te hi niccāti gahitāpi aniccāva sampajjanti, sukhāti gahitāpi dukkhāva sampajjanti, attāti gahitāpi anattāva sampajjanti, tasmā nālaṃ abhinivesāya| <hi rend="bold">abhijānātī</hi>ti aniccaṃ dukkhaṃ anattāti ñātapariññāya abhijānāti| <hi rend="bold">parijānātī</hi>ti tatheva tīraṇapariññāya parijānāti| <hi rend="bold">yaṃkiñci vedana</hi>nti antamaso pañcaviññāṇasampayuttampi yaṃkiñci appamattakampi vedanaṃ anubhavati| iminā bhagavā sakkassa devānamindassa vedanāvasena nibbattetvā arūpapariggahaṃ dasseti| sace pana vedanākammaṭṭhānaṃ heṭṭhā na kathitaṃ bhaveyya, imasmiṃ ṭhāne kathetabbaṃ siyā| heṭṭhā pana kathitaṃ, tasmā satipaṭṭhāne vuttanayeneva veditabbaṃ| <hi rend="bold">aniccānupassī</hi>ti ettha aniccaṃ veditabbaṃ, aniccānupassanā veditabbā, aniccānupassī veditabbo| tattha <hi rend="bold">anicca</hi>nti pañcakkhandhā, te hi uppādavayaṭṭhena aniccā| <hi rend="bold">aniccānupassanā</hi>ti pañcakkhandhānaṃ khayato vayato dassanañāṇaṃ| <hi rend="bold">aniccānupassī</hi>ti tena ñāṇena samannāgato puggalo<pb ed="P" n="2.0299"/>| tasmā ‘‘aniccānupassī viharatī’’ti aniccato anupassanto viharatīti ayamettha attho|</p>

<p><hi rend="bold">virāgānupassī</hi>ti ettha dve virāgā khayavirāgo ca accantavirāgo ca| tattha saṅkhārānaṃ khayavayato anupassanāpi, accantavirāgaṃ nibbānaṃ virāgato dassanamaggañāṇampi <hi rend="bold">virāgānupassanā</hi>| tadubhayasamāṅgīpuggalo virāgānupassī nāma, taṃ sandhāya vuttaṃ ‘‘virāgānupassī’’ti, virāgato anupassantoti attho| <hi rend="bold">nirodhānupassi</hi>mhipi eseva nayo, nirodhopi hi khayanirodho ca accantanirodho cāti duvidhoyeva| <hi rend="bold">paṭinissaggānupassī</hi>ti ettha <hi rend="bold">paṭinissaggo</hi> vuccati vossaggo, so ca pariccāgavossaggo pakkhandanavossaggoti duvidho hoti<pb ed="V" n="2.0195"/>| tattha <hi rend="bold">pariccāgavossaggo</hi>ti vipassanā, sā hi tadaṅgavasena kilese ca khandhe ca vossajjati| <hi rend="bold">pakkhandanavossaggo</hi>ti maggo, so hi nibbānaṃ ārammaṇaṃ ārammaṇato pakkhandati| dvīhipi vā kāraṇehi vossaggoyeva, samucchedavasena khandhānaṃ kilesānañca vossajjanato, nibbānañca pakkhandanato| tasmā kilese ca khandhe ca pariccajatīti pariccāgavossaggo, nirodhe nibbānadhātuyā cittaṃ pakkhandatīti pakkhandanavossaggoti ubhayampetaṃ magge sameti| tadubhayasamaṅgīpuggalo imāya paṭinissaggānupassanāya samannāgatattā paṭinissaggānupassī nāma hoti| taṃ sandhāya vuttaṃ ‘‘paṭinissaggānupassī’’ti| <hi rend="bold">na kiñci loke upādiyatī</hi>ti <pb ed="M" n="2.0200"/> kiñci ekampi saṅkhāragataṃ taṇhāvasena na upādiyati na gaṇhāti na parāmasati| <hi rend="bold">anupādiyaṃ na paritassatī</hi>ti aggaṇhanto taṇhāparitassanāya na paritassati| <hi rend="bold">paccattaññeva parinibbāyatī</hi>ti sayameva kilesaparinibbānena parinibbāyati| <hi rend="bold">khīṇā jātī</hi>tiādinā panassa paccavekkhaṇāva dassitā| iti bhagavā sakkassa devānamindassa saṃkhittena khīṇāsavassa pubbabhāgappaṭipadaṃ pucchito sallahukaṃ katvā saṃkhitteneva khippaṃ kathesi|</p>

<p n="391"> <hi rend="bold">avidūre nisinno hotī</hi>ti anantare kūṭāgāre nisinno hoti| <hi rend="bold">abhisameccā</hi>ti ñāṇena abhisamāgantvā, jānitvāti attho| idaṃ vuttaṃ hoti – kiṃ nu kho esa jānitvā anumodi, udāhu <pb ed="P" n="2.0300"/> ajānitvā vāti| kasmā panassa evamahosīti? thero kira na bhagavato pañhavissajjanasaddaṃ assosi, sakkassa pana devarañño, ‘‘evametaṃ bhagavā evametaṃ sugatā’’ti anumodanasaddaṃ assosi| sakko kira devarājā mahatā saddena anumodi| atha kasmā na bhagavato saddaṃ assosīti? yathāparisaviññāpakattā| buddhānañhi dhammaṃ kathentānaṃ ekābaddhāya cakkavāḷapariyantāyapi parisāya saddo suyyati, pariyantaṃ pana muñcitvā aṅgulimattampi bahiddhā na niccharati| kasmā? evarūpā madhurakathā mā niratthakā agamāsīti| tadā bhagavā migāramātupāsāde sattaratanamaye kūṭāgāre sirigabbhamhi nisinno hoti, tassa dakkhiṇapasse sāriputtattherassa vasanakūṭāgāraṃ, vāmapasse mahāmoggallānassa, antare chiddavivarokāso natthi, tasmā thero na bhagavato saddaṃ assosi, sakkasseva assosīti|</p>

<p><hi rend="bold">pañcahi</hi> <pb ed="V" n="2.0196"/> <hi rend="bold">tūriyasatehī</hi>ti pañcaṅgikānaṃ tūriyānaṃ pañcahi satehi| pañcaṅgikaṃ tūriyaṃ nāma ātataṃ vitataṃ ātatavitataṃ susiraṃ ghananti imehi pañcahi aṅgehi samannāgataṃ| tattha <hi rend="bold">ātataṃ</hi> nāma cammapariyonaddhesu bheriādīsu ekatalatūriyaṃ| <hi rend="bold">vitataṃ</hi> nāma ubhayatalaṃ| <hi rend="bold">ātatavitataṃ</hi> nāma tantibaddhapaṇavādi| <hi rend="bold">susiraṃ</hi> vaṃsādi| <hi rend="bold">ghanaṃ</hi> sammādi| <hi rend="bold">samappito</hi>ti upagato| <hi rend="bold">samaṅgībhūto</hi>ti tasseva vevacanaṃ| <hi rend="bold">paricāretī</hi>ti taṃ sampattiṃ anubhavanto tato tato indriyāni cāreti| idaṃ vuttaṃ hoti – parivāretvā vajjamānehi pañcahi tūriyasatehi samannāgato hutvā dibbasampattiṃ <pb ed="M" n="2.0201"/> anubhavatī| <hi rend="bold">paṭipaṇāmetvā</hi>ti apanetvā, nissaddāni kārāpetvāti attho| yatheva hi idāni saddhā rājāno garubhāvaniyaṃ bhikkhuṃ disvā – ‘‘asuko nāma ayyo āgacchati, mā, tātā, gāyatha, mā vādetha, mā naccathā’’ti nāṭakāni paṭivinenti, sakkopi theraṃ disvā evamakāsi| <hi rend="bold">cirassaṃ kho, mārisa moggallāna, imaṃ pariyāyamakāsī</hi>ti evarūpaṃ loke pakatiyā piyasamudāhāravacanaṃ hoti, lokiyā hi cirassaṃ āgatampi anāgatapubbampi manāpajātiyaṃ āgataṃ disvā, – ‘‘kuto bhavaṃ āgato, cirassaṃ bhavaṃ <pb ed="P" n="2.0301"/> āgato, kathaṃ te idhāgamanamaggo ñāto maggamūḷhosī’’tiādīni vadanti| ayaṃ pana āgatapubbattāyeva evamāha| thero hi kālena kālaṃ devacārikaṃ gacchatiyeva| tattha <hi rend="bold">pariyāyamakāsī</hi>ti vāramakāsi| <hi rend="bold">yadidaṃ idhāgamanāyā</hi>ti yo ayaṃ idhāgamanāya vāro, taṃ, bhante, cirassamakāsīti vuttaṃ hoti| <hi rend="bold">idamāsanaṃ paññatta</hi>nti yojanikaṃ maṇipallaṅkaṃ paññapāpetvā evamāha|</p>

<p n="392"> <hi rend="bold">bahukiccā bahukaraṇīyā</hi>ti ettha yesaṃ bahūni kiccāni, te bahukiccā| <hi rend="bold">bahukaraṇīyā</hi>ti tasseva vevacanaṃ| <hi rend="bold">appeva sakena karaṇīyenā</hi>ti sakaraṇīyameva appaṃ mandaṃ, na bahu, devānaṃ karaṇīyaṃ pana bahu, pathavito paṭṭhāya hi kapparukkhamātugāmādīnaṃ atthāya aṭṭā sakkassa santike chijjanti, tasmā niyamento āha – <hi rend="bold">apica devānaṃyeva tāvatiṃsānaṃ karaṇīyenā</hi>ti| devānañhi dhītā ca puttā ca aṅke nibbattanti, pādaparicārikā itthiyo sayane nibbattanti, tāsaṃ maṇḍanapasādhanakārikā devadhītā sayanaṃ parivāretvā nibbattanti, veyyāvaccakarā antovimāne nibbattanti, etesaṃ atthāya aṭṭakaraṇaṃ natthi| ye pana sīmantare nibbattanti, te ‘‘mama santakā tava santakā’’ti nicchetuṃ asakkontā aṭṭaṃ karonti, sakkaṃ devarājānaṃ pucchanti, so yassa vimānaṃ āsannataraṃ, tassa santakoti vadati| sace dvepi samaṭṭhāne <pb ed="V" n="2.0197"/> honti, yassa vimānaṃ olokento ṭhito, tassa santakoti vadati| sace ekampi na oloketi, taṃ ubhinnaṃ kalahupacchedanatthaṃ attano santakaṃ karoti| taṃ sandhāya, ‘‘devānaṃyeva tāvatiṃsānaṃ karaṇīyenā’’ti āha| apicassa evarūpaṃ kīḷākiccampi karaṇīyameva|</p>

<p><hi rend="bold">yaṃ</hi> <pb ed="M" n="2.0202"/> <hi rend="bold">no khippameva antaradhāyatī</hi>ti yaṃ amhākaṃ sīghameva andhakāre rūpagataṃ viya na dissati| iminā – ‘‘ahaṃ, bhante, taṃ pañhavissajjanaṃ na sallakkhemī’’ti dīpeti| thero – ‘‘kasmā nu kho ayaṃ yakkho asallakkhaṇabhāvaṃ dīpeti, passena pariharatī’’ti āvajjanto – ‘‘devā nāma mahāmūḷhā honti| chadvārikehi ārammaṇehi nimmathīyamānā attano bhuttābhuttabhāvampi pītāpītabhāvampi na jānanti, idha katamettha pamussantī’’ti aññāsi| keci <pb ed="P" n="2.0302"/> panāhu – ‘‘thero etassa garu bhāvaniyo, tasmā ‘idāneva loke aggapuggalassa santike pañhaṃ uggahetvā āgato, idāneva nāṭakānaṃ antaraṃ paviṭṭhoti evaṃ maṃ thero tajjeyyā’ti bhayena evamāhā’’ti| etaṃ pana kohaññaṃ nāma hoti, na ariyasāvakassa evarūpaṃ kohaññaṃ nāma hoti, tasmā mūḷhabhāveneva na sallakkhesīti veditabbaṃ| upari kasmā sallakkhesīti? thero tassa somanassasaṃvegaṃ janayitvā tamaṃ nīhari, tasmā sallakkhesīti|</p>

<p>idāni sakko pubbe attano evaṃ bhūtakāraṇaṃ therassa ārocetuṃ <hi rend="bold">bhūtapubba</hi>ntiādimāha| tattha <hi rend="bold">samupabyūḷho</hi>ti sannipatito rāsibhūto| <hi rend="bold">asurā parājiniṃsū</hi>ti asurā parājayaṃ pāpuṇiṃsu| kadā panete parājitāti? sakkassa nibbattakāle| sakko kira anantare attabhāve magadharaṭṭhe macalagāme <hi rend="bold">magho</hi> nāma māṇavo ahosi, paṇḍito byatto, bodhisattacariyā viyassa cariyā ahosi| so tettiṃsa purise gahetvā kalyāṇamakāsi| ekadivasaṃ attanova paññāya upaparikkhitvā gāmamajjhe mahājanassa sannipatitaṭṭhāne kacavaraṃ ubhayato apabbahitvā taṃ ṭhānaṃ atiramaṇīyamakāsi, puna tattheva maṇḍapaṃ kāresi, puna gacchante kāle sālaṃ kāresi| gāmato ca nikkhamitvā gāvutampi aḍḍhayojanampi tigāvutampi yojanampi vicaritvā tehi sahāyehi saddhiṃ visamaṃ samaṃ akāsi| te sabbepi ekacchandā tattha tattha setuyuttaṭṭhānesu setuṃ, maṇḍapasālāpokkharaṇīmālāgaccharopanādīnaṃ yuttaṭṭhānesu maṇḍapādīni karontā bahuṃ puññamakaṃsu<pb ed="V" n="2.0198"/>| magho satta vatapadāni pūretvā kāyassa bhedā saddhiṃ sahāyehi tāvatiṃsabhavane nibbatti|</p>

<p>tasmiṃ <pb ed="M" n="2.0203"/> kāle asuragaṇā tāvatiṃsadevaloke paṭivasanti| sabbe te devānaṃ samānāyukā samānavaṇṇā ca honti, te sakkaṃ saparisaṃ disvā adhunā nibbattā navakadevaputtā āgatāti mahāpānaṃ sajjayiṃsu| sakko devaputtānaṃ saññaṃ <pb ed="P" n="2.0303"/> adāsi – ‘‘amhehi kusalaṃ karontehi na parehi saddhiṃ sādhāraṇaṃ kataṃ, tumhe gaṇḍapānaṃ mā pivittha pītamattameva karothā’’ti| te tathā akaṃsu| bālasurā gaṇḍapānaṃ pivitvā mattā niddaṃ okkamiṃsu| sakko devānaṃ saññaṃ datvā te pādesu gāhāpetvā sinerupāde khipāpesi, sinerussa heṭṭhimatale <hi rend="bold">asurabhavanaṃ</hi> nāma atthi, tāvatiṃsadevalokappamāṇameva| tattha asurā vasanti| tesampi <hi rend="bold">cittapāṭali</hi> nāma rukkho atthi| te tassa pupphanakāle jānanti – ‘‘nāyaṃ tāvatiṃsā, sakkena vañcitā maya’’nti| te gaṇhatha nanti vatvā sineruṃ pariharamānā deve vuṭṭhe vammikapādato vammikamakkhikā viya abhiruhiṃsu| tattha kālena devā jinanti, kālena asurā| yadā devānaṃ jayo hoti, asure yāva samuddapiṭṭhā anubandhanti| yadā asurānaṃ jayo hoti, deve yāva vedikapādā anubandhanti| tasmiṃ pana saṅgāme devānaṃ jayo ahosi, devā asure yāva samuddapiṭṭhā anubandhiṃsu| sakko asure palāpetvā pañcasu ṭhānesu ārakkhaṃ ṭhapesi| evaṃ ārakkhaṃ datvā vedikapāde vajirahatthā indapaṭimāyo ṭhapesi| asurā kālena kālaṃ uṭṭhahitvā tā paṭimāyo disvā, ‘‘sakko appamatto tiṭṭhatī’’ti tatova nivattanti| <hi rend="bold">tato paṭinivattitvā</hi>ti vijitaṭṭhānato nivattitvā| <hi rend="bold">paricārikāyo</hi>ti mālāgandhādikammakārikāyo|</p>

<p n="393"> <hi rend="bold">vessavaṇo ca mahārājā</hi>ti so kira sakkassa vallabho, balavavissāsiko, tasmā sakkena saddhiṃ agamāsi| <hi rend="bold">purakkhatvā</hi>ti purato katvā| <hi rend="bold">pavisiṃsū</hi>ti pavisitvā pana upaḍḍhapihitāni dvārāni katvā olokayamānā aṭṭhaṃsu| <hi rend="bold">idampi, mārisa moggallāna, passa vejayantassa pāsādassa rāmaṇeyyaka</hi>nti, mārisa moggallāna, idampi vejayantassa pāsādassa rāmaṇeyyakaṃ passa, suvaṇṇatthambhe passa, rajatatthambhe maṇitthambhe pavāḷatthambhe lohitaṅgatthambhe masāragallatthambhe muttatthambhe sattaratanatthambhe, tesaṃyeva suvaṇṇādimaye ghaṭake vāḷarūpakāni ca passāti <pb ed="M" n="2.0204"/> evaṃ thambhapantiyo ādiṃ katvā rāmaṇeyyakaṃ dassento evamāha| <hi rend="bold">yathā taṃ pubbekatapuññassā</hi>ti <pb ed="V" n="2.0199"/> yathā pubbe katapuññassa upabhogaṭṭhānena sobhitabbaṃ, evamevaṃ sobhatīti attho| <hi rend="bold">atibāḷhaṃ</hi> <pb ed="P" n="2.0304"/> <hi rend="bold">kho ayaṃ yakkho pamatto viharatī</hi>ti attano pāsāde nāṭakaparivārena sampattiyā vasena ativiya matto|</p>

<p><hi rend="bold">iddhābhisaṅkhāraṃ abhisaṅkhāsī</hi>ti iddhimakāsi| āpokasiṇaṃ samāpajjitvā pāsādapatiṭṭhitokāsaṃ udakaṃ hotūti iddhiṃ adhiṭṭhāya pāsādakaṇṇike pādaṅguṭṭhakena pahari| so pāsādo yathā nāma udakapiṭṭhe ṭhapitapattaṃ mukhavaṭṭiyaṃ aṅguliyā pahaṭaṃ aparāparaṃ kampati calati na santiṭṭhati| evamevaṃ saṃkampi sampakampi sampavedhi, thambhapiṭṭhasaṅghāṭakaṇṇikagopānasiādīni karakarāti saddaṃ muñcantāni patituṃ viya āraddhāni| tena vuttaṃ – ‘‘saṅkampesi sampakampesi sampavedhesī’’ti| <hi rend="bold">acchariyabbhutacittajātā</hi>ti aho acchariyaṃ, aho abbhutanti evaṃ sañjātacchariyabbhutā ceva sañjātatuṭṭhino ca ahesuṃ uppannabalavasomanassā| <hi rend="bold">saṃvigga</hi>nti ubbiggaṃ| <hi rend="bold">lomahaṭṭhajāta</hi>nti jātalomahaṃsaṃ, kañcanabhittiyaṃ ṭhapitamaṇināgadantehi viya uddhaggehi lomehi ākiṇṇasarīranti attho| lomahaṃso ca nāmesa somanassenapi hoti domanassenapi, idha pana somanassena jāto| thero hi sakkassa somanassavegena saṃvejetuṃ taṃ pāṭihāriyamakāsi| tasmā somanassavegena saṃviggalomahaṭṭhaṃ viditvāti attho|</p>

<p n="394"> <hi rend="bold">idhāhaṃ, mārisā</hi>ti idānissa yasmā therena somanassasaṃvegaṃ janayitvā tamaṃ vinoditaṃ, tasmā sallakkhetvā evamāha| <hi rend="bold">eso nu te, mārisa, so bhagavā satthā</hi>ti, mārisa, tvaṃ kuhiṃ gatosīti vutte mayhaṃ satthu santikanti vadesi, imasmiṃ devaloke ekapādakena viya tiṭṭhasi, yaṃ tvaṃ evaṃ vadesi, eso nu te, mārisa, so bhagavā satthāti pucchiṃsu| <hi rend="bold">sabrahmacārī me eso</hi>ti ettha kiñcāpi thero anagāriyo abhinīhārasampanno aggasāvako, sakko agāriyo, maggabrahmacariyavasena panete sabrahmacārino honti, tasmā evamāha| <hi rend="bold">aho</hi> <pb ed="M" n="2.0205"/> <hi rend="bold">nūna te so bhagavā satthā</hi>ti sabrahmacārī tāva te evaṃmahiddhiko, so pana te bhagavā satthā aho nūna mahiddhikoti satthu iddhipāṭihāriyadassane jātābhilāpā hutvā evamāhaṃsu|</p>

<p n="395"> <hi rend="bold">ñātaññatarassā</hi>ti <pb ed="V" n="2.0200"/> paññātaññatarassa, sakko hi paññātānaṃ aññataro| sesaṃ sabbattha pākaṭameva, desanaṃ pana bhagavā yathānusandhināva niṭṭhāpesīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷataṇhāsaṅkhayasuttavaṇṇanā niṭṭhitā|</p>

</xml>