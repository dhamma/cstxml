<xml src="s0202a-m52.xml">

<p rend="subhead"><pgroup id="m52"/><readunit id="m52">2. aṭṭhakanāgarasuttavaṇṇanā</readunit></p>

<p n="17"> <hi rend="bold">evaṃ</hi> <pb ed="V" n="3.0009"/> <hi rend="bold">me suta</hi>nti aṭṭhakanāgarasuttaṃ| tattha <hi rend="bold">beluvagāmake</hi>ti vesāliyā dakkhiṇapasse avidūre beluvagāmako nāma atthi, taṃ gocaragāmaṃ katvāti attho| <hi rend="bold">dasamo</hi>ti <pb ed="P" n="3.0013"/> so hi jātigottavasena ceva <pb ed="M" n="3.0009"/> sārappattakulagaṇanāya ca dasame ṭhāne gaṇīyati, tenassa dasamotveva nāmaṃ jātaṃ| <hi rend="bold">aṭṭhakanāgaro</hi>ti aṭṭhakanagaravāsī| <hi rend="bold">kukkuṭārāmo</hi>ti kukkuṭaseṭṭhinā kārito ārāmo|</p>

<p n="18"> <hi rend="bold">tena bhagavatā…pe.… akkhāto</hi>ti ettha ayaṃ saṅkhepattho, yo so bhagavā samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho, tena bhagavatā, tesaṃ tesaṃ sattānaṃ āsayānusayaṃ <hi rend="bold">jānatā,</hi> hatthatale ṭhapitāmalakaṃ viya sabbaṃ ñeyyadhammaṃ <hi rend="bold">passatā</hi>| apica pubbenivāsādīhi jānatā, dibbena cakkhunā passatā, tīhi vijjāhi chahi vā pana abhiññāhi jānatā, sabbattha appaṭihatena samantacakkhunā passatā, sabbadhammajānanasamatthāya paññāya jānatā, sabbasattānaṃ cakkhuvisayātītāni tirokuṭṭādigatānipi rūpāni ativisuddhena maṃsacakkhunā passatā, attahitasādhikāya samādhipadaṭṭhānāya paṭivedhapaññāya jānatā, parahitasādhikāya karuṇāpadaṭṭhānāya desanāpaññāya passatā, arīnaṃ hatattā paccayādīnañca arahattā <hi rend="bold">arahatā,</hi> sammā sāmañca saccānaṃ buddhattā <hi rend="bold">sammāsambuddhena</hi>| antarāyikadhamme vā jānatā, niyyānikadhamme passatā, kilesārīnaṃ hatattā arahatā, sāmaṃ sabbadhammānaṃ buddhattā sammāsambuddhenāti evaṃ catuvesārajjavasena catūhi kāraṇehi thomitena| atthi nu kho eko dhammo akkhātoti|</p>

<p n="19"> <hi rend="bold">abhisaṅkhata</hi>nti kataṃ uppāditaṃ| <hi rend="bold">abhisañcetayita</hi>nti cetayitaṃ pakappitaṃ| <hi rend="bold">so tattha ṭhito</hi>ti so tasmiṃ samathavipassanādhamme ṭhito| <hi rend="bold">dhammarāgena dhammanandiyā</hi>ti padadvayehi samathavipassanāsu chandarāgo vutto| samathavipassanāsu <pb ed="P" n="3.0014"/> hi sabbena sabbaṃ chandarāgaṃ pariyādiyituṃ sakkonto arahā hoti, asakkonto anāgāmī hoti| so samathavipassanāsu chandarāgassa <pb ed="V" n="3.0010"/> appahīnattā catutthajjhānacetanāya suddhāvāse nibbattati, ayaṃ ācariyānaṃ samānakathā|</p>

<p>vitaṇḍavādī panāha ‘‘teneva dhammarāgenāti vacanato akusalena suddhāvāse nibbattatī’’ti so ‘‘suttaṃ āharā’’ti vattabbo, addhā aññaṃ apassanto idameva āharissati, tato vattabbo ‘‘kiṃ panidaṃ suttaṃ neyyatthaṃ nītattha’’nti, addhā nītatthanti vakkhati| tato vattabbo – evaṃ sante anāgāmiphalatthikena <pb ed="M" n="3.0010"/> samathavipassanāsu chandarāgo kattabbo bhavissati, chandarāge uppādite anāgāmiphalaṃ paṭividdhaṃ bhavissati ‘‘mā suttaṃ me laddha’’nti yaṃ vā taṃ vā dīpehi| pañhaṃ kathentena hi ācariyassa santike uggahetvā attharasaṃ paṭivijjhitvā kathetuṃ vaṭṭati, akusalena hi sagge, kusalena vā apāye paṭisandhi nāma natthi| vuttañhetaṃ bhagavatā –</p>

<p rend="indent">‘‘na, bhikkhave, lobhajena kammena dosajena kammena mohajena kammena devā paññāyanti, manussā paññāyanti, yā vā panaññāpi kāci sugatiyo, atha kho, bhikkhave, lobhajena kammena dosajena kammena mohajena kammena nirayo paññāyati, tiracchānayoni paññāyati, pettivisayo paññāyati, yā vā panaññāpi kāci duggatiyo’’ti –</p>

<p>evaṃ paññāpetabbo| sace sañjānāti sañjānātu, no ce sañjānāti, ‘‘gaccha pātova vihāraṃ pavisitvā yāguṃ pivāhī’’ti uyyojetabbo|</p>

<p>yathā ca pana imasmiṃ sutte, evaṃ mahāmālukyovādepi mahāsatipaṭṭhānepi kāyagatāsatisuttepi samathavipassanā kathitā| tattha imasmiṃ sutte samathavasena gacchatopi vipassanāvasena gacchatopi samathadhurameva dhuraṃ, mahāmālukyovāde vipassanāva dhuraṃ, mahāsatipaṭṭhānaṃ pana vipassanuttaraṃ <pb ed="P" n="3.0015"/> nāma kathitaṃ, kāyagatāsatisuttaṃ samathuttaranti|</p>

<p><hi rend="bold">ayaṃ kho gahapati…pe.… ekadhammo akkhāto</hi>ti ekadhammaṃ pucchitena ayampi ekadhammoti evaṃ pucchāvasena kathitattā ekādasapi dhammā ekadhammo nāma jāto| mahāsakuludāyisuttasmiñhi <pb ed="V" n="3.0011"/> ekūnavīsati pabbāni paṭipadāvasena ekadhammo nāma jātāni, idha ekādasapucchāvasena ekadhammoti āgatāni| amatuppattiyatthena vā sabbānipi ekadhammoti vattuṃ vaṭṭati|</p>

<p n="21"> <hi rend="bold">nidhimukhaṃ gavesanto</hi>ti nidhiṃ pariyesanto| <hi rend="bold">sakidevā</hi>ti ekapayogena| kathaṃ pana ekapayogeneva ekādasannaṃ nidhīnaṃ adhigamo hotīti| idhekacco araññe nidhiṃ gavesamāno carati, tamenaṃ aññataro atthacarako disvā ‘‘kiṃ bho carasī’’ti pucchati| so ‘‘jīvitavuttiṃ pariyesāmī’’ti <pb ed="M" n="3.0011"/> āha| itaro ‘‘tena hi samma āgaccha, etaṃ pāsāṇaṃ pavattehī’’ti āha| so taṃ pavattetvā uparūpari ṭhapitā vā kucchiyā kucchiṃ āhacca ṭhitā vā ekādasa kumbhiyo passeyya, evaṃ ekapayogena ekādasannaṃ nidhīnaṃ adhigamo hoti|</p>

<p><hi rend="bold">ācariyadhanaṃ pariyesissantī</hi>ti aññatitthiyā hi yassa santike sippaṃ uggaṇhanti, tassa sippuggahaṇato pure vā pacchā vā antarantare vā gehato nīharitvā dhanaṃ denti| yesaṃ gehe natthi, te ñātisabhāgato pariyesanti, tathā alabhamānā bhikkhampi caritvā dentiyeva| taṃ sandhāyetaṃ vuttaṃ|</p>

<p><hi rend="bold">kimaṅgaṃ panāha</hi>nti bāhirakā tāva aniyyānikepi sāsane sippamattadāyakassa dhanaṃ pariyesanti; ahaṃ pana evaṃvidhe niyyānikasāsane ekādasavidhaṃ amatuppattipaṭipadaṃ desentassa ācariyassa pūjaṃ kiṃ na karissāmi, karissāmiyevāti vadati| <hi rend="bold">paccekadussayugena</hi> <pb ed="P" n="3.0016"/> <hi rend="bold">acchādesī</hi>ti ekamekassa bhikkhuno ekekaṃ dussayugamadāsīti attho| samudācāravacanaṃ panettha evarūpaṃ hoti, tasmā acchādesīti vuttaṃ| <hi rend="bold">pañcasatavihāra</hi>nti pañcasatagghanikaṃ paṇṇasālaṃ kāresīti attho| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">aṭṭhakanāgarasuttavaṇṇanā niṭṭhitā|</p>

</xml>