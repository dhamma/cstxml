<xml src="s0201a-m27.xml">

<p rend="subhead"><readunit id="m27">7. cūḷahatthipadopamasuttavaṇṇanā</readunit></p>

<p rend="bodytext" n="288"><hi rend="paranum">288</hi><hi rend="dot">.</hi> <hi rend="bold">evaṃ</hi> <pb ed="V" n="2.0096"/><pb ed="P" n="2.0194"/> <hi rend="bold">me suta</hi>nti cūḷahatthipadopamasuttaṃ| tattha <hi rend="bold">sabbasetena vaḷavābhirathenā</hi>ti, ‘‘setā sudaṃ assā yuttā honti setālaṅkārā| seto ratho setālaṅkāro setaparivāro, setā rasmiyo, setā patodalaṭṭhi, setaṃ chattaṃ, setaṃ uṇhīsaṃ, setāni vatthāni, setā upāhanā, setāya sudaṃ vālabījaniyā bījiyatī’’ti (saṃ. ni. 5.4) evaṃ vuttena sakalasetena catūhi vaḷavāhi yuttarathena|</p>

<p rend="bodytext">ratho <pb ed="M" n="2.0099"/> ca nāmeso duvidho hoti – yodharatho, alaṅkārarathoti| tattha yodharatho caturassasaṇṭhāno hoti nātimahā, dvinnaṃ tiṇṇaṃ vā janānaṃ gahaṇasamattho| alaṅkāraratho mahā hoti, dīghato dīgho, puthulato puthulo| tattha chattaggāhako vālabījaniggāhako tālavaṇṭaggāhakoti evaṃ aṭṭha vā dasa vā sukhena ṭhātuṃ vā nisīdituṃ vā nipajjituṃ vā sakkonti, ayampi alaṅkārarathoyeva| so sabbo sacakkapañjarakubbaro rajataparikkhitto ahosi| vaḷavā pakatiyā setavaṇṇāva| pasādhanampi tādisaṃ rajatamayaṃ ahosi| rasmiyopi rajatapanāḷi suparikkhittā| patodalaṭṭhipi rajataparikkhittā| brāhmaṇopi setavatthaṃ nivāsetvā setaṃyeva uttarāsaṅgamakāsi, setavilepanaṃ vilimpi, setamālaṃ pilandhi, dasasu aṅgulīsu aṅgulimuddikā, kaṇṇesu kuṇḍalānīti evamādialaṅkāropissa rajatamayova ahosi| parivārabrāhmaṇāpissa dasasahassamattā tatheva setavatthavilepanamālālaṅkārā ahesuṃ| tena vuttaṃ ‘‘sabbasetena vaḷavābhirathenā’’ti|</p>

<p rend="bodytext"><hi rend="bold">sāvatthiyā niyyātī</hi>ti so kira channaṃ channaṃ māsānaṃ ekavāraṃ nagaraṃ padakkhiṇaṃ karoti| ito ettakehi divasehi nagaraṃ padakkhiṇaṃ karissatīti puretarameva ghosanā karīyati; taṃ sutvā ye nagarato na pakkantā, te na pakkamanti| ye pakkantā, tepi, ‘‘puññavato sirisampattiṃ passissāmā’’ti āgacchanti| yaṃ divasaṃ brāhmaṇo nagaraṃ anuvicarati, tadā pātova nagaravīthiyo sammajjitvā vālikaṃ okiritvā lājapañcamehi pupphehi <pb ed="V" n="2.0097"/> abhippakiritvā puṇṇaghaṭe ṭhapetvā <pb ed="P" n="2.0195"/> kadaliyo ca dhaje ca ussāpetvā sakalanagaraṃ dhūpitavāsitaṃ karonti| brāhmaṇo pātova sīsaṃ nhāyitvā purebhattaṃ bhuñjitvā vuttanayeneva setavatthādīhi attānaṃ alaṅkaritvā pāsādā oruyha rathaṃ abhiruhati| atha naṃ te brāhmaṇā sabbasetavatthavilepanamālālaṅkārā setacchattāni gahetvā parivārenti; tato mahājanassa sannipātanatthaṃ paṭhamaṃyeva taruṇadārakānaṃ phalāphalāni vikiritvā tadanantaraṃ māsakarūpāni; tadanantaraṃ kahāpaṇe vikiranti; mahājanā sannipatanti| ukkuṭṭhiyo ceva celukkhepā ca pavattanti| atha brāhmaṇo maṅgalikasovatthikādīsu maṅgalāni ceva suvatthiyo <pb ed="M" n="2.0100"/> ca karontesu mahāsampattiyā nagaraṃ anuvicarati| puññavantā manussā ekabhūmakādipāsāde āruyha sukapattasadisāni vātapānakavāṭāni vivaritvā olokenti| brāhmaṇopi attano yasasirisampattiyā nagaraṃ ajjhottharanto viya dakkhiṇadvārābhimukho hoti| tena vuttaṃ ‘‘sāvatthiyā niyyātī’’ti|</p>

<p rend="bodytext"><hi rend="bold">divā divassā</hi>ti divasassa divā, majjhanhakāleti attho| <hi rend="bold">pilotikaṃ paribbājaka</hi>nti <hi rend="bold">pilotikā</hi>ti evaṃ itthiliṅgavohāravasena laddhanāmaṃ paribbājakaṃ| so kira paribbājako daharo paṭhamavaye ṭhito suvaṇṇavaṇṇo buddhupaṭṭhāko, pātova tathāgatassa ceva mahātherānañca upaṭṭhānaṃ katvā tidaṇḍakuṇḍikādiparikkhāraṃ ādāya jetavanā nikkhamitvā nagarābhimukho pāyāsi| taṃ esa dūratova āgacchantaṃ addasa| <hi rend="bold">etadavocā</hi>ti anukkamena santikaṃ āgataṃ sañjānitvā etaṃ, ‘‘handa kuto nu bhavaṃ vacchāyano āgacchatī’’ti gottaṃ kittento vacanaṃ avoca| <hi rend="bold">paṇḍito maññe</hi>ti bhavaṃ vacchāyano samaṇaṃ gotamaṃ paṇḍitoti maññati, udāhu noti ayamettha attho|</p>

<p rend="bodytext"><hi rend="bold">ko cāhaṃ, bho</hi>ti, bho, samaṇassa gotamassa paññāveyyattiyaṃ jānane ahaṃ ko nāma? <hi rend="bold">ko ca samaṇassa gotamassa paññāveyyattiyaṃ jānissāmī</hi>ti kuto cāhaṃ samaṇassa gotamassa paññāveyyattiyaṃ jānissāmi, kena kāraṇena jānissāmīti? evaṃ sabbathāpi attano ajānanabhāvaṃ dīpeti<pb ed="P" n="2.0196"/>| <hi rend="bold">sopi nūnassa tādisovā</hi>ti yo samaṇassa gotamassa paññāveyyattiyaṃ jāneyya, sopi nūna dasa pāramiyo pūretvā sabbaññutaṃ patto tādiso buddhoyeva bhaveyya| sineruṃ vā himavantaṃ vā pathaviṃ vā ākāsaṃ vā pametukāmena tappamāṇova daṇḍo vā rajju vā <pb ed="V" n="2.0098"/> laddhuṃ vaṭṭati| samaṇassa gotamassa paññaṃ jānantenapi tassa ñāṇasadisameva sabbaññutaññāṇaṃ laddhuṃ vaṭṭatīti dīpeti| ādaravasena panettha āmeḍitaṃ kataṃ| <hi rend="bold">uḷārāyā</hi>ti uttarāya seṭṭhāya| <hi rend="bold">ko cāhaṃ, bho</hi>ti, bho, ahaṃ samaṇassa gotamassa pasaṃsane ko nāma? <hi rend="bold">ko ca samaṇaṃ gotamaṃ pasaṃsissāmī</hi>ti kena kāraṇena pasaṃsissāmi? <hi rend="bold">pasatthapasattho</hi>ti sabbaguṇānaṃ uttaritarehi sabbalokapasatthehi attano guṇeheva pasattho, na tassa aññehi pasaṃsanakiccaṃ atthi| yathā hi campakapupphaṃ vā nīluppalaṃ vā padumaṃ vā lohitacandanaṃ vā attano vaṇṇagandhasiriyāva <pb ed="M" n="2.0101"/> pāsādikañceva sugandhañca, na tassa āgantukehi vaṇṇagandhehi thomanakiccaṃ atthi| yathā ca maṇiratanaṃ vā candamaṇḍalaṃ vā attano ālokeneva obhāsati, na tassa aññena obhāsanakiccaṃ atthi| evaṃ samaṇo gotamo sabbalokapasatthehi attano guṇeheva pasattho thomito sabbalokassa seṭṭhataṃ pāpito, na tassa aññena pasaṃsanakiccaṃ atthi| pasatthehi vā pasatthotipi pasatthapasattho|</p>

<p rend="bodytext">ke pasatthā nāma? rājā pasenadi kosalo kāsikosalavāsikehi pasattho, bimbisāro aṅgamagadhavāsīhi| vesālikā licchavī vajjiraṭṭhavāsīhi pasatthā| pāveyyakā mallā, kosinārakā mallā, aññepi te te khattiyā tehi tehi jānapadehi pasatthā| caṅkīādayo brāhmaṇā brāhmaṇagaṇehi, anāthapiṇḍikādayo upāsakā anekasatehi upāsakagaṇehi, visākhādayo upāsikā anekasatāhi upāsikāhi, sakuludāyiādayo paribbājakā anekehi paribbājakasatehi, uppalavaṇṇātheriādikā mahāsāvikā anekehi bhikkhunisatehi, sāriputtattherādayo mahāsāvakā anekasatehi <pb ed="P" n="2.0197"/> bhikkhūhi, sakkādayo devā anekasahassehi devehi, mahābrahmādayo brahmāno anekasahassehi brahmehi pasatthā| te sabbepi dasabalaṃ thomenti vaṇṇenti, pasaṃsantīti bhagavā ‘‘pasatthapasattho’’ti vuccati|</p>

<p rend="bodytext"><hi rend="bold">atthavasa</hi>nti atthānisaṃsaṃ| athassa paribbājako attano pasādakāraṇaṃ ācikkhanto <hi rend="bold">seyyathāpi, bho, kusalo nāgavaniko</hi>tiādimāha| tattha <hi rend="bold">nāgavaniko</hi>ti nāgavanavāsiko anuggahitasippo puriso| parato pana uggahitasippo puriso nāgavanikoti āgato| <hi rend="bold">cattāri padānī</hi>ti cattāri ñāṇapadāni ñāṇavalañjāni, ñāṇena akkantaṭṭhānānīti attho|</p>

<p rend="bodytext" n="289"><hi rend="paranum">289</hi><hi rend="dot">.</hi> <hi rend="bold">khattiyapaṇḍite</hi>tiādīsu <pb ed="V" n="2.0099"/> <hi rend="bold">paṇḍite</hi>ti paṇḍiccena samannāgate| <hi rend="bold">nipuṇe</hi>ti saṇhe sukhumabuddhino, sukhumatthantarapaṭivijjhanasamatthe| <hi rend="bold">kataparappavāde</hi>ti viññātaparappavāde ceva parehi saddhiṃ katavādaparicaye ca| <hi rend="bold">vālavedhirūpe</hi>ti vālavedhidhanuggahasadise| <hi rend="bold">te bhindantā maññe carantī</hi>ti vālavedhi <pb ed="M" n="2.0102"/> viya vālaṃ sukhumānipi paresaṃ diṭṭhigatāni attano paññāgatena bhindantā viya carantīti attho| <hi rend="bold">pañhaṃ abhisaṅkharontī</hi>ti dupadampi tipadampi catuppadampi pañhaṃ karonti| <hi rend="bold">vādaṃ āropessāmā</hi>ti dosaṃ āropessāma| <hi rend="bold">na ceva samaṇaṃ gotamaṃ pañhaṃ pucchantī</hi>ti; kasmā na pucchanti? bhagavā kira parisamajjhe dhammaṃ desento parisāya ajjhāsayaṃ oloketi, tato passati – ‘‘ime khattiyapaṇḍitā guḷhaṃ rahassaṃ pañhaṃ ovaṭṭikasāraṃ katvā āgatā’’ti| so tehi apuṭṭhoyeva evarūpe pañhe pucchāya ettakā dosā, vissajjane ettakā, atthe pade akkhare ettakāti ime pañhe pucchanto evaṃ puccheyya, vissajjento evaṃ vissajjeyyāti, iti ovaṭṭikasāraṃ katvā ānīte pañhe dhammakathāya antare pakkhipitvā viddhaṃseti| khattiyapaṇḍitā ‘‘seyyo vata no, ye mayaṃ ime pañhe na pucchimhā, sace hi mayaṃ puccheyyāma, appatiṭṭheva no katvā samaṇo gotamo khipeyyā’’ti attamanā bhavanti|</p>

<p rend="bodytext">apica buddhā nāma dhammaṃ desentā parisaṃ mettāya pharanti, mettāpharaṇena dasabale mahājanassa cittaṃ pasīdati, buddhā ca nāma rūpaggappattā honti dassanasampannā madhurassarā mudujivhā suphusitadantāvaraṇā <pb ed="P" n="2.0198"/> amatena hadayaṃ siñcantā viya dhammaṃ kathenti| tatra nesaṃ mettāpharaṇena pasannacittānaṃ evaṃ hoti – ‘‘evarūpaṃ advejjhakathaṃ amoghakathaṃ niyyānikakathaṃ kathentena bhagavatā saddhiṃ na sakkhissāma paccanīkaggāhaṃ gaṇhitu’’nti attano pasannabhāveneva na pucchanti|</p>

<p rend="bodytext"><hi rend="bold">aññadatthū</hi>ti ekaṃsena| <hi rend="bold">sāvakā sampajjantī</hi>ti saraṇagamanavasena sāvakā honti| <hi rend="bold">tadanuttara</hi>nti taṃ anuttaraṃ| <hi rend="bold">brahmacariyapariyosāna</hi>nti maggabrahmacariyassa pariyosānabhūtaṃ arahattaphalaṃ, tadatthāya hi te pabbajanti| <hi rend="bold">manaṃ vata, bho, anassāmā</hi>ti, bho, sace mayaṃ na upasaṅkameyyāma, iminā thokena anupasaṅkamanamattena apayirupāsanamatteneva naṭṭhā bhaveyyāma| upasaṅkamanamattakena panamhā na naṭṭhāti attho| dutiyapadaṃ purimasseva vevacanaṃ| <hi rend="bold">assamaṇāva samānā</hi>tiādīsu <pb ed="V" n="2.0100"/> pāpānaṃ asamitattā <hi rend="bold">assamaṇāva</hi>| abāhitattā ca pana <hi rend="bold">abrāhmaṇāva</hi>| kilesārīnaṃ ahatattā <hi rend="bold">anarahanto</hi>yeva samānāti attho|</p>

<p rend="bodytext" n="290"><hi rend="paranum">290</hi><hi rend="dot">.</hi> <hi rend="bold">udānaṃ udānesī</hi>ti udāhāraṃ udāhari| yathā hi yaṃ telaṃ mānaṃ gahetuṃ na sakkoti, vissanditvā gacchati, taṃ avasekoti vuccati, yañca <pb ed="M" n="2.0103"/> jalaṃ taḷākaṃ gahetuṃ na sakkoti, ajjhottharitvā gacchati, taṃ oghoti vuccati| evameva yaṃ pītimayaṃ vacanaṃ hadayaṃ gahetuṃ na sakkoti, adhikaṃ hutvā anto asaṇṭhahitvā bahi nikkhamati, taṃ <hi rend="bold">udāna</hi>nti vuccati| evarūpaṃ pītimayaṃ vacanaṃ nicchāresīti attho| <hi rend="bold">hatthipadopamo</hi>ti hatthipadaṃ upamā assa dhammassāti hatthipadopamo| so na ettāvatā vitthārena paripūro hotīti dasseti| <hi rend="bold">nāgavaniko</hi>ti uggahitahatthisippo hatthivanacāriko| atha kasmā idha kusaloti na vuttoti? parato ‘‘yo hoti kusalo’’ti vibhāgadassanato| yo hi koci pavisati, yo pana kusalo hoti, so neva tāva niṭṭhaṃ gacchati| tasmā idha kusaloti avatvā parato vutto|</p>

<p rend="bodytext" n="291"><hi rend="paranum">291</hi><hi rend="dot">.</hi> <hi rend="bold">vāmanikā</hi>ti rassā āyāmatopi na dīghā mahākucchihatthiniyo| <hi rend="bold">uccā ca nisevita</hi>nti sattaṭṭharatanubbedhe vaṭarukkhādīnaṃ khandhappadese ghaṃsitaṭṭhānaṃ| <hi rend="bold">uccā kāḷārikā</hi>ti uccā ca yaṭṭhisadisapādā hutvā, kāḷārikā ca dantānaṃ kaḷāratāya| tāsaṃ kira eko danto unnato hoti, eko onato| ubhopi ca viraḷā honti, na āsannā| <hi rend="bold">uccā</hi> <pb ed="P" n="2.0199"/> <hi rend="bold">ca dantehi ārañjitānī</hi>ti sattaṭṭharatanubbedhe vaṭarukkhādīnaṃ khandhappadese pharasunā pahataṭṭhānaṃ viya dāṭṭhāhi chinnaṭṭhānaṃ| <hi rend="bold">uccā kaṇerukā nāmā</hi>ti uccā ca yaṭṭhisadisadīghapādā hutvā, kaṇerukā ca dantānaṃ kaṇerutāya, tā kira makuḷadāṭhā honti| tasmā kaṇerukāti vuccanti| <hi rend="bold">so niṭṭhaṃ gacchatī</hi>ti so nāgavaniko yassa vatāhaṃ nāgassa anupadaṃ āgato, ayameva so, na añño| yañhi ahaṃ paṭhamaṃ padaṃ disvā vāmanikānaṃ padaṃ idaṃ bhavissatīti niṭṭhaṃ na gato, yampi tato orabhāge disvā kāḷārikānaṃ bhavissati, kaṇerukānaṃ bhavissatīti niṭṭhaṃ na gato, sabbaṃ taṃ imasseva mahāhatthino padanti mahāhatthiṃ disvāva niṭṭhaṃ gacchati|</p>

<p rend="bodytext"><hi rend="bold">evameva kho</hi>ti ettha idaṃ opammasaṃsandanaṃ – nāgavanaṃ viya hi ādito paṭṭhāya yāva nīvaraṇappahānā dhammadesanā veditabbā| kusalo nāgavaniko viya yogāvacaro; mahānāgo viya <pb ed="V" n="2.0101"/> sammāsambuddho; mahantaṃ hatthipadaṃ viya jhānābhiññā| nāgavanikassa tattha tattha hatthipadaṃ disvāpi vāmanikānaṃ padaṃ bhavissati, kāḷārikānaṃ kaṇerukānaṃ padaṃ bhavissatīti aniṭṭhaṅgatabhāvo viya yogino, imā jhānābhiññā nāma bāhirakaparibbājakānampi <pb ed="M" n="2.0104"/> santīti aniṭṭhaṅgatabhāvo| nāgavanikassa, tattha tattha mayā diṭṭhaṃ padaṃ imasseva mahāhatthino, na aññassāti mahāhatthiṃ disvā niṭṭhaṅgamanaṃ viya ariyasāvakassa arahattaṃ patvāva niṭṭhaṅgamanaṃ| idañca pana opammasaṃsandanaṃ matthake ṭhatvāpi kātuṃ vaṭṭati| imasmimpi ṭhāne vaṭṭatiyeva| anukkamāgataṃ pana pāḷipadaṃ gahetvā idheva kataṃ| tattha <hi rend="bold">idhā</hi>ti desāpadese nipāto| svāyaṃ katthaci lokaṃ upādāya vuccati| yathāha – ‘‘idha tathāgato loke uppajjatī’’ti (dī. ni. 1.279)| katthaci sāsanaṃ| yathāha – ‘‘idheva, bhikkhave, samaṇo, idha dutiyo samaṇo’’ti (a. ni. 4.241)| katthaci okāsaṃ| yathāha –</p>

<p rend="gatha1">‘‘idheva tiṭṭhamānassa, devabhūtassa me sato|</p>

<p rend="gathalast">punarāyu ca me laddho, evaṃ jānāhi mārisā’’ti|| (dī. ni. 2.369; dī. ni. aṭṭha. 1.190)|</p>

<p rend="bodytext">katthaci <pb ed="P" n="2.0200"/> padapūraṇamattameva| yathāha – ‘‘idhāhaṃ, bhikkhave, bhuttāvī assaṃ pavārito’’ti (ma. ni. 1.30)| idha pana lokaṃ upādāya vuttoti veditabbo| idaṃ vuttaṃ hoti ‘‘brāhmaṇa imasmiṃ loke tathāgato uppajjati arahaṃ…pe.… buddho bhagavā’’ti|</p>

<p rend="bodytext">tattha <hi rend="bold">tathāgata</hi>saddo mūlapariyāye, arahantiādayo visuddhimagge vitthāritā| <hi rend="bold">loke uppajjatī</hi>ti ettha pana <hi rend="bold">loko</hi>ti okāsaloko sattaloko saṅkhāralokoti tividho| idha pana sattaloko adhippeto| sattaloke uppajjamānopi ca tathāgato na devaloke, na brahmaloke, manussalokeyeva uppajjati| manussalokepi na aññasmiṃ cakkavāḷe, imasmiṃyeva cakkavāḷe| tatrāpi na sabbaṭṭhānesu, ‘‘puratthimāya disāya <hi rend="bold">gajaṅgalaṃ</hi> nāma nigamo| tassāparena mahāsālo, tato parā paccantimā janapadā, orato majjhe| puratthimadakkhiṇāya disāya <hi rend="bold">sallavatī</hi> nāma nadī, tato parā paccantimā janapadā, orato majjhe| dakkhiṇāya disāya <hi rend="bold">setakaṇṇikaṃ</hi> nāma nigamo, tato parā paccantimā janapadā, orato majjhe| pacchimāya disāya thūṇaṃ nāma brāhmaṇagāmo<pb ed="V" n="2.0102"/>, tato parā paccantimā janapadā, orato majjhe| uttarāya <pb ed="M" n="2.0105"/> disāya <hi rend="bold">usiraddhajo</hi> nāma pabbato, tato parā paccantimā janapadā, orato majjhe’’ti (mahāva. 259) evaṃ paricchinne āyāmato tiyojanasate vitthārato aḍḍhateyyayojanasate parikkhepato navayojanasate majjhimapadese uppajjati| na kevalañca tathāgatova, paccekabuddhā aggasāvakā asīti mahātherā buddhamātā buddhapitā cakkavattī rājā aññe ca sārappattā brāhmaṇagahapatikā ettheva uppajjanti| tattha tathāgato sujātāya dinnamadhupāyasabhojanato paṭṭhāya yāva arahattamaggo, tāva uppajjati nāma| arahattaphale uppanno nāma| mahābhinikkhamanato vā yāva arahattamaggo| tusitabhavanato vā yāva arahattamaggo| dīpaṅkarapādamūlato vā yāva arahattamaggo, tāva uppajjati nāma| arahattaphale uppanno nāma| idha sabbapaṭhamaṃ uppannabhāvaṃ sandhāya uppajjatīti vuttaṃ<pb ed="P" n="2.0201"/>, tathāgato loke uppanno hotīti ayañhettha attho|</p>

<p rend="bodytext"><hi rend="bold">so imaṃ loka</hi>nti so bhagavā imaṃ lokaṃ, idāni vattabbaṃ nidasseti| <hi rend="bold">sadevaka</hi>nti saha devehi sadevakaṃ| evaṃ saha mārena <hi rend="bold">samārakaṃ</hi>| saha brahmunā <hi rend="bold">sabrahmakaṃ</hi>| saha samaṇabrāhmaṇehi <hi rend="bold">sassamaṇabrāhmaṇiṃ</hi>| pajātattā pajā, taṃ <hi rend="bold">pajaṃ</hi>| saha devamanussehi <hi rend="bold">sadevamanussaṃ</hi>| tattha sadevakavacanena pañcakāmāvacaradevaggahaṇaṃ veditabbaṃ| samārakavacanena chaṭṭhakāmāvacaradevaggahaṇaṃ| sabrahmakavacanena brahmakāyikādibrahmaggahaṇaṃ| sassamaṇabrāhmaṇivacanena sāsanassa paccatthipaccāmittasamaṇabrāhmaṇaggahaṇaṃ samitapāpabāhitapāpasamaṇabrāhmaṇaggahaṇañca| pajāvacanena sattalokaggahaṇaṃ| sadevamanussavacanena sammutidevavasesamanussaggahaṇaṃ| evamettha tīhi padehi okāsalokena saddhiṃ sattaloko, dvīhi pajāvasena sattalokova gahitoti veditabbo|</p>

<p rend="bodytext">aparo nayo – sadevakaggahaṇena arūpāvacaradevaloko gahito| samārakaggahaṇena chakāmāvacaradevaloko| sabrahmakaggahaṇena rūpī brahmaloko| sassamaṇabrāhmaṇādiggahaṇena catuparisavasena sammutidevehi vā saha manussaloko avasesasabbasattaloko vā|</p>

<p rend="bodytext">apicettha <pb ed="M" n="2.0106"/> sadevakavacanena ukkaṭṭhaparicchedato sabbassa lokassa sacchikatabhāvamāha| tato yesaṃ ahosi – ‘‘māro mahānubhāvo chakāmāvacarissaro vasavattī| kiṃ sopi etena sacchikato’’ti? tesaṃ vimatiṃ vidhamanto <hi rend="bold">samāraka</hi>nti āha| yesaṃ pana ahosi – ‘‘brahmā mahānubhāvo<pb ed="V" n="2.0103"/>, ekaṅguliyā ekasmiṃ cakkavāḷasahasse ālokaṃ pharati, dvīhi…pe.… dasahi aṅgulīhi dasasu cakkavāḷasahassesu ālokaṃ pharati, anuttarañca jhānasamāpattisukhaṃ paṭisaṃvedeti| kiṃ sopi sacchikato’’ti? tesaṃ vimatiṃ vidhamanto <hi rend="bold">sabrahmaka</hi>nti āha| tato ye cintesuṃ – ‘‘puthū samaṇabrāhmaṇā sāsanassa paccatthikā, kiṃ tepi sacchikatā’’ti? tesaṃ vimatiṃ vidhamanto <hi rend="bold">sassamaṇabrāhmaṇiṃ paja</hi>nti āha| evaṃ ukkaṭṭhukkaṭṭhānaṃ sacchikatabhāvaṃ pakāsetvā atha sammutideve avasesamanusse ca upādāya ukkaṭṭhaparicchedavasena <pb ed="P" n="2.0202"/> sesasattalokassa sacchikatabhāvaṃ pakāsento <hi rend="bold">sadevamanussa</hi>nti āha| ayamettha bhāvānukkamo| porāṇā panāhu – <hi rend="bold">sadevaka</hi>nti devatāhi saddhiṃ avasesalokaṃ| <hi rend="bold">samāraka</hi>nti mārena saddhiṃ avasesalokaṃ| <hi rend="bold">sabrahmaka</hi>nti brahmehi saddhiṃ avasesalokaṃ| evaṃ sabbepi tibhavūpage satte tīhākārehi tīsu padesu pakkhipetvā puna dvīhi padehi pariyādiyanto ‘‘sassamaṇabrāhmaṇiṃ pajaṃ sadevamanussa’’nti āha| evaṃ pañcahi padehi tena tenākārena tedhātukameva pariyādinnanti|</p>

<p rend="bodytext"><hi rend="bold">sayaṃ abhiññā sacchikatvā pavedetī</hi>ti <hi rend="bold">saya</hi>nti sāmaṃ aparaneyyo hutvā| <hi rend="bold">abhiññā</hi>ti abhiññāya, adhikena ñāṇena ñatvāti attho| <hi rend="bold">sacchikatvā</hi>ti paccakkhaṃ katvā| etena anumānādipaṭikkhepo kato hoti| <hi rend="bold">pavedetī</hi>ti bodheti viññāpeti pakāseti| <hi rend="bold">so dhammaṃ deseti ādikalyāṇaṃ…pe.… pariyosānakalyāṇa</hi>nti so bhagavā sattesu kāruññataṃ paṭicca hitvāpi anuttaraṃ vivekasukhaṃ dhammaṃ deseti| tañca kho appaṃ vā bahuṃ vā desento ādikalyāṇādippakārameva deseti| ādimhipi kalyāṇaṃ bhaddakaṃ anavajjameva katvā deseti| majjhepi… pariyosānepi kalyāṇaṃ bhaddakaṃ anavajjameva katvā desetīti vuttaṃ hoti|</p>

<p rend="bodytext">tattha <pb ed="M" n="2.0107"/> atthi desanāya ādimajjhapariyosānaṃ, atthi sāsanassa| <hi rend="bold">desanāya</hi> tāva catuppadikāyapi gāthāya paṭhamapādo ādi nāma, tato dve majjhaṃ nāma, ante eko pariyosānaṃ nāma| ekānusandhikassa suttassa nidānamādi, idamavocāti pariyosānaṃ, ubhinnaṃ antarā majjhaṃ| anekānusandhikassa suttassa paṭhamānusandhi ādi, ante anusandhi pariyosānaṃ, majjhe eko vā dve vā bahū vā majjhameva| <hi rend="bold">sāsanassa</hi> pana sīlasamādhivipassanā <pb ed="V" n="2.0104"/> ādi nāma| vuttampi cetaṃ – ‘‘ko cādi kusalānaṃ dhammānaṃ, sīlañca suvisuddhaṃ, diṭṭhi ca ujukā’’ti (saṃ. ni. 5.369)| ‘‘atthi, bhikkhave, majjhimā paṭipadā tathāgatena abhisambuddhā’’ti evaṃ vutto pana ariyamaggo majjhaṃ nāma, phalañceva nibbānañca pariyosānaṃ nāma| ‘‘etadatthamidaṃ, brāhmaṇa, brahmacariyametaṃ sāraṃ, etaṃ pariyosāna’’nti (ma. ni. 1.324) hi ettha phalaṃ pariyosānanti vuttaṃ| ‘‘nibbānogadhañhi<pb ed="P" n="2.0203"/>, āvuso visākha, brahmacariyaṃ vussati nibbānaparāyaṇaṃ nibbānapariyosāna’’nti (ma. ni. 1.466) ettha nibbānaṃ pariyosānanti vuttaṃ| idha desanāya ādimajjhapariyosānaṃ adhippetaṃ| bhagavā hi dhammaṃ desento ādimhi sīlaṃ dassetvā majjhe maggaṃ pariyosāne nibbānaṃ dasseti| tena vuttaṃ – ‘‘so dhammaṃ deseti ādikalyāṇaṃ majjhekalyāṇaṃ pariyosānakalyāṇa’’nti| tasmā aññopi dhammakathiko dhammaṃ kathento –</p>

<p rend="gatha1">‘‘ādimhi sīlaṃ dasseyya, majjhe maggaṃ vibhāvaye|</p>

<p rend="gathalast">pariyosānamhi nibbānaṃ, esā kathikasaṇṭhitī’’ti|| (dī. ni. aṭṭha. 1.190)|</p>

<p rend="bodytext"><hi rend="bold">sātthaṃ sabyañjana</hi>nti yassa hi yāgubhattitthipurisādivaṇṇanā nissitā desanā hoti, na so sātthaṃ deseti| bhagavā pana tathārūpaṃ desanaṃ pahāya catusatipaṭṭhānādinissitaṃ desanaṃ deseti| tasmā ‘‘sātthaṃ desetī’’ti vuccati| yassa pana desanā ekabyañjanādiyuttā vā sabbaniroṭṭhabyañjanā vā sabbavissaṭṭhasabbaniggahītabyañjanā vā, tassa damiḷakirāsavarādimilakkhūnaṃ bhāsā viya byañjanapāripūriyā abhāvato abyañjanā nāma desanā hoti| bhagavā pana –</p>

<p rend="gatha1">‘‘sithilaṃ <pb ed="M" n="2.0108"/> dhanitañca dīgharassaṃ, garukaṃ lahukañca niggahītaṃ|</p>

<p rend="gathalast">sambandhaṃ vavatthitaṃ vimuttaṃ, dasadhā byañjanabuddhiyā pabhedo’’ti|| (dī. ni. aṭṭha. 1.190) –</p>

<p rend="unindented">evaṃ <pb ed="V" n="2.0105"/> vuttaṃ dasavidhaṃ byañjanaṃ amakkhetvā paripuṇṇabyañjanameva katvā dhammaṃ deseti| tasmā ‘‘sabyañjanaṃ dhammaṃ desetī’’ti vuccati|</p>

<p rend="bodytext"><hi rend="bold">kevalaparipuṇṇa</hi>nti ettha <hi rend="bold">kevala</hi>nti sakalādhivacanaṃ| <hi rend="bold">paripuṇṇa</hi>nti anūnādhikavacanaṃ| idaṃ vuttaṃ hoti – ‘‘sakalaparipuṇṇameva deseti, ekadesanāpi aparipuṇṇā natthī’’ti| <hi rend="bold">parisuddha</hi>nti nirupakkilesaṃ| yo hi idaṃ dhammadesanaṃ nissāya lābhaṃ vā sakkāraṃ vā labhissāmīti deseti, tassa aparisuddhā desanā hoti| bhagavā pana lokāmisanirapekkho <pb ed="P" n="2.0204"/> hitapharaṇena mettābhāvanāya muduhadayo ullumpanasabhāvasaṇṭhitena cittena deseti| tasmā ‘‘parisuddhaṃ dhammaṃ desetī’’ti vuccati| <hi rend="bold">brahmacariyaṃ pakāsetī</hi>ti ettha <hi rend="bold">brahmacariya</hi>nti sikkhattayasaṅgahaṃ sakalasāsanaṃ| tasmā brahmacariyaṃ pakāsetīti so dhammaṃ deseti ādikalyāṇaṃ…pe.… parisuddhaṃ, evaṃ desento ca sikkhattayasaṅgahitaṃ sakalasāsanaṃ brahmacariyaṃ pakāsetīti evamettha attho daṭṭhabbo| <hi rend="bold">brahmacariya</hi>nti seṭṭhaṭṭhena brahmabhūtaṃ cariyaṃ| brahmabhūtānaṃ vā buddhādīnaṃ cariyanti vuttaṃ hoti|</p>

<p rend="bodytext"><hi rend="bold">taṃ dhamma</hi>nti taṃ vuttappakārasampadaṃ dhammaṃ| <hi rend="bold">suṇāti gahapati vā</hi>ti kasmā paṭhamaṃ gahapatiṃ niddisatīti? nihatamānattā ussannattā ca| yebhuyyena hi khattiyakulato pabbajitā jātiṃ nissāya mānaṃ karonti| brāhmaṇakulā pabbajitā mante nissāya mānaṃ karonti| hīnajaccakulā pabbajitā attano vijātitāya patiṭṭhātuṃ na sakkonti| gahapatidārakā pana kacchehi sedaṃ muñcantehi piṭṭhiyā loṇaṃ pupphamānāya bhūmiṃ kasitvā nihatamānadappā honti| te pabbajitvā mānaṃ vā dappaṃ vā akatvā yathābalaṃ buddhavacanaṃ uggahetvā vipassanāya kammaṃ karontā sakkonti arahatte patiṭṭhātuṃ| itarehi ca kulehi nikkhamitvā pabbajitā nāma na bahukā, gahapatikāva bahukā, iti nihatamānattā ussannattā ca paṭhamaṃ gahapatiṃ niddisatīti|</p>

<p rend="bodytext"><hi rend="bold">aññatarasmiṃ vā</hi>ti itaresaṃ vā kulānaṃ aññatarasmiṃ| <hi rend="bold">paccājāto</hi>ti patijāto| <hi rend="bold">tathāgate saddhaṃ paṭilabhatī</hi>ti parisuddhaṃ dhammaṃ sutvā <pb ed="M" n="2.0109"/> dhammassāmimhi tathāgate ‘‘sammāsambuddho vata bhagavā’’ti saddhaṃ paṭilabhati| <hi rend="bold">iti paṭisañcikkhatī</hi>ti evaṃ paccavekkhati| <hi rend="bold">sambādho gharāvāso</hi>ti sacepi saṭṭhihatthe ghare yojanasatantarepi vā dve jāyampatikā vasanti, tathāpi nesaṃ sakiñcanasapalibodhaṭṭhena gharāvāso sambādhoyeva| <hi rend="bold">rajopatho</hi>ti rāgarajādīnaṃ uṭṭhānaṭṭhānanti mahāaṭṭhakathāyaṃ <pb ed="V" n="2.0106"/> vuttaṃ| āgamanapathotipi vaṭṭati| alagganaṭṭhena abbhokāso viyāti <hi rend="bold">abbhokāso</hi>| pabbajito hi kūṭāgāraratanapāsādadevavimānādīsu pihitadvāravātapānesu paṭicchannesu vasantopi neva laggati na <pb ed="P" n="2.0205"/> sajjati na bajjhati| tena vuttaṃ – ‘‘abbhokāso pabbajjā’’ti| apica sambādho gharāvāso kusalakiriyāya okāsābhāvato| rajopatho asaṃvutasaṅkāraṭṭhānaṃ viya rajānaṃ kilesarajānaṃ sannipātaṭṭhānato| abbhokāso pabbajjā kusalakiriyāya yathāsukhaṃ okāsasabbhāvato|</p>

<p rend="bodytext"><hi rend="bold">nayidaṃ sukaraṃ…pe.… pabbajeyya</hi>nti ettha ayaṃ saṅkhepakathā – yadetaṃ sikkhattayabrahmacariyaṃ ekampi divasaṃ akhaṇḍaṃ katvā carimakacittaṃ pāpetabbatāya ekantaparipuṇṇaṃ| ekadivasampi ca kilesamalena amalinaṃ katvā carimakacittaṃ pāpetabbatāya ekantaparisuddhaṃ, saṅkhalikhitaṃ likhitasaṅkhasadisaṃ dhotasaṅkhasappaṭibhāgaṃ caritabbaṃ, idaṃ na sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe.… carituṃ| yaṃnūnāhaṃ kese ca massuñca ohāretvā kāsāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā paridahitvā agārasmā nikkhamitvā anagāriyaṃ pabbajeyyanti| ettha ca yasmā agārassa hitaṃ kasivāṇijjādikammaṃ <hi rend="bold">agāriya</hi>nti vuccati, tañca pabbajjāya natthi| tasmā pabbajjā anagāriyāti ñātabbā, taṃ <hi rend="bold">anagāriyaṃ| pabbajeyya</hi>nti paṭipajjeyyaṃ| <hi rend="bold">appaṃ vā</hi>ti sahassato heṭṭhā bhogakkhandho appo nāma hoti, sahassato paṭṭhāya mahā| ābandhanaṭṭhena ñāti eva parivaṭṭo <hi rend="bold">ñātiparivaṭṭo</hi>| so vīsatiyā heṭṭhā appo hoti, vīsatiyā paṭṭhāya mahā|</p>

<p rend="bodytext" n="292"><hi rend="paranum">292</hi><hi rend="dot">.</hi> <hi rend="bold">bhikkhūnaṃ sikkhāsājīvasamāpanno</hi>ti yā bhikkhūnaṃ adhisīlasaṅkhātā sikkhā, tañca, yattha cete saha jīvanti ekajīvikā sabhāgavuttino <pb ed="M" n="2.0110"/> honti, taṃ bhagavatā paññattasikkhāpadasaṅkhātaṃ sājīvañca tattha sikkhanabhāvena samāpannoti bhikkhūnaṃ sikkhāsājīvasamāpanno| <hi rend="bold">samāpanno</hi>ti sikkhaṃ paripūrento, sājīvañca avītikkamanto hutvā tadubhayaṃ upagatoti attho| <hi rend="bold">pāṇātipātaṃ pahāyā</hi>tiādīsu pāṇātipātādikathā heṭṭhā vitthāritā eva| <hi rend="bold">pahāyā</hi>ti imaṃ pāṇātipātacetanāsaṅkhātaṃ dussīlyaṃ pajahitvā| <hi rend="bold">paṭivirato hotī</hi>ti pahīnakālato paṭṭhāya tato dussīlyato orato viratova hoti| <hi rend="bold">nihitadaṇḍo nihitasattho</hi>ti parūpaghātatthāya daṇḍaṃ vā satthaṃ vā ādāya avattanato nikkhittadaṇḍo ceva nikkhittasattho cāti <pb ed="V" n="2.0107"/><pb ed="P" n="2.0206"/> attho| ettha ca ṭhapetvā daṇḍaṃ sabbampi avasesaṃ upakaraṇaṃ sattānaṃ vihiṃsanabhāvato satthanti veditabbaṃ| yaṃ pana bhikkhū kattaradaṇḍaṃ vā dantakaṭṭhavāsiṃ vā pipphalakaṃ vā gahetvā vicaranti, na taṃ parūpaghātatthāya| tasmā nihitadaṇḍo nihitasatthotveva saṅkhaṃ gacchati| <hi rend="bold">lajjī</hi>ti pāpajigucchanalakkhaṇāya lajjāya samannāgato| <hi rend="bold">dayāpanno</hi>ti dayaṃ mettacittataṃ āpanno| <hi rend="bold">sabbapāṇabhūtahitānukampī</hi>ti sabbe pāṇabhūte hitena anukampako| tāya dayāpannatāya sabbesaṃ pāṇabhūtānaṃ hitacittakoti attho| <hi rend="bold">viharatī</hi>ti iriyati pāleti|</p>

<p rend="bodytext">dinnameva ādiyatīti <hi rend="bold">dinnādāyī</hi>| cittenapi dinnameva paṭikaṅkhatīti <hi rend="bold">dinnapāṭikaṅkhī</hi>| thenetīti theno| na thenena <hi rend="bold">athenena</hi>| athenattāyeva <hi rend="bold">sucibhūtena| attanā</hi>ti attabhāvena, athenaṃ sucibhūtaṃ attabhāvaṃ katvā viharatīti vuttaṃ hoti|</p>

<p rend="bodytext"><hi rend="bold">abrahmacariya</hi>nti aseṭṭhacariyaṃ| brahmaṃ seṭṭhaṃ ācāraṃ caratīti <hi rend="bold">brahmacārī| ārācārī</hi>ti abrahmacariyato dūracārī| <hi rend="bold">methunā</hi>ti rāgapariyuṭṭhānavasena sadisattā methunakāti laddhavohārehi paṭisevitabbato methunāti saṅkhaṃ gatā asaddhammā| <hi rend="bold">gāmadhammā</hi>ti gāmavāsīnaṃ dhammā|</p>

<p rend="bodytext">saccaṃ vadatīti <hi rend="bold">saccavādī</hi>| saccena saccaṃ sandahati ghaṭetīti <hi rend="bold">saccasandho,</hi> na antarantarā musā vadatīti attho| yo hi puriso kadāci musā vadati, kadāci saccaṃ, tassa musāvādena antaritattā saccaṃ saccena na ghaṭīyati<pb ed="M" n="2.0111"/>| tasmā na so saccasandho, ayaṃ pana na tādiso, jīvitahetupi musāvādaṃ avatvā saccena saccaṃ sandahatiyevāti <hi rend="bold">saccasandho| theto</hi>ti thiro, thirakathoti attho| eko hi puggalo haliddirāgo viya, thusarāsimhi nikhātakhāṇu viya, assapiṭṭhe ṭhapitakumbhaṇḍamiva ca na thirakatho hoti| eko pāsāṇalekhā viya indakhilo viya ca thirakatho hoti; asinā sīse chijjantepi dve kathā na katheti; ayaṃ vuccati theto<pb ed="P" n="2.0207"/>| <hi rend="bold">paccayiko</hi>ti pattiyāyitabbako, saddhāyikoti attho| ekacco hi puggalo na paccayiko hoti, ‘‘idaṃ kena vuttaṃ, asukenā’’ti vutte ‘‘mā tassa vacanaṃ saddahathā’’ti vattabbataṃ āpajjati| eko paccayiko hoti, ‘‘idaṃ kena vuttaṃ, asukenā’’ti vutte, ‘‘yadi tena vuttaṃ, idameva pamāṇaṃ, idāni upaparikkhitabbaṃ natthi, evameva ida’’nti vattabbataṃ <pb ed="V" n="2.0108"/> āpajjati, ayaṃ vuccati paccayiko| <hi rend="bold">avisaṃvādako lokassā</hi>ti tāya saccavāditāya lokaṃ na visaṃvādetīti attho|</p>

<p rend="bodytext"><hi rend="bold">imesaṃ bhedāyā</hi>ti yesaṃ ito sutvāti vuttānaṃ santike sutaṃ, tesaṃ bhedāya| <hi rend="bold">bhinnānaṃ vā sandhātā</hi>ti dvinnampi mittānaṃ vā samānupajjhāyakādīnaṃ vā kenacideva kāraṇena bhinnānaṃ ekamekaṃ upasaṅkamitvā ‘‘tumhākaṃ īdise kule jātānaṃ evaṃ bahussutānaṃ idaṃ na yutta’’ntiādīni vatvā sandhānaṃ kattā| <hi rend="bold">anuppadātā</hi>ti sandhānānuppadātā, dve jane samagge disvā, ‘‘tumhākaṃ evarūpe kule jātānaṃ evarūpehi guṇehi samannāgatānaṃ anucchavikameta’’ntiādīni vatvā daḷhīkammaṃ kattāti attho| samaggo ārāmo assāti <hi rend="bold">samaggārāmo</hi>| yattha samaggā natthi, tattha vasitumpi na icchatīti attho| ‘‘samaggarāmo’’tipi pāḷi, ayamevettha attho| <hi rend="bold">samaggarato</hi>ti samaggesu rato, te pahāya aññatra gantumpi na icchatīti attho| samagge disvāpi sutvāpi nandatīti <hi rend="bold">samagganandī| samaggakaraṇiṃ vācaṃ bhāsitā</hi>ti yā vācā satte samaggeyeva karoti, taṃ sāmaggiguṇaparidīpakameva vācaṃ bhāsati, na itaranti|</p>

<p rend="bodytext"><hi rend="bold">nelā</hi>ti elaṃ vuccati doso, nāssā elanti nelā, niddosāti attho| ‘‘nelaṅgo setapacchādo’’ti ettha vuttanelaṃ viya| <hi rend="bold">kaṇṇasukhā</hi>ti <pb ed="M" n="2.0112"/> byañjanamadhuratāya kaṇṇānaṃ sukhā, sūcivijjhanaṃ viya kaṇṇasūlaṃ na janeti| atthamadhuratāya sakalasarīre kopaṃ ajanetvā pemaṃ janetīti <hi rend="bold">pemanīyā</hi>| hadayaṃ gacchati, apaṭihaññamānā sukhena cittaṃ pavisatīti <hi rend="bold">hadayaṅgamā</hi>| guṇaparipuṇṇatāya pure bhavāti <hi rend="bold">porī,</hi> pure saṃvaddhanārī viya sukumārātipi porī, purassa esātipi porī, nagaravāsīnaṃ kathāti attho<pb ed="P" n="2.0208"/>| nagaravāsino hi yuttakathā honti, pitimattaṃ pitāti, mātimattaṃ mātāti, bhātimattaṃ bhātāti vadanti| evarūpī kathā bahuno janassa kantā hotīti <hi rend="bold">bahujanakantā</hi>| kantabhāveneva bahuno janassa manāpā cittavuddhikarāti <hi rend="bold">bahujanamanāpā</hi>|</p>

<p rend="bodytext">kālena vadatīti <hi rend="bold">kālavādī,</hi> vattabbayuttakālaṃ sallakkhetvā vadatīti attho| bhūtaṃ tacchaṃ sabhāvameva vadatīti <hi rend="bold">bhūtavādī</hi>| diṭṭhadhammikasamparāyikatthasannissitameva katvā vadatīti <hi rend="bold">atthavādī</hi><pb ed="V" n="2.0109"/>| navalokuttaradhammasannissitaṃ katvā vadatīti <hi rend="bold">dhammavādī</hi>| saṃvaravinayapahānavinayasannissitaṃ katvā vadatīti <hi rend="bold">vinayavādī</hi>| nidhānaṃ vuccati ṭhapanokāso, nidhānamassā atthīti <hi rend="bold">nidhānavatī,</hi> hadaye nidhātabba yuttavācaṃ bhāsitāti attho| <hi rend="bold">kālenā</hi>ti evarūpiṃ bhāsamānopi ca ‘‘ahaṃ nidhānavatiṃ vācaṃ bhāsissāmī’’ti na akālena bhāsati, yuttakālaṃ pana avekkhitvā bhāsatīti attho| <hi rend="bold">sāpadesa</hi>nti supamaṃ, sakāraṇanti attho| <hi rend="bold">pariyantavati</hi>nti paricchedaṃ dassetvā yathāssā paricchedo paññāyati, evaṃ bhāsatīti attho| <hi rend="bold">atthasaṃhita</hi>nti anekehipi nayehi vibhajantena pariyādātuṃ asakkuṇeyyatāya atthasampannaṃ, yaṃ vā so atthavādī atthaṃ vadati, tena atthena saṃhitattā atthasaṃhitaṃ vācaṃ bhāsati, na aññaṃ nikkhipitvā aññaṃ bhāsatīti vuttaṃ hoti|</p>

<p rend="bodytext" n="293"><hi rend="paranum">293</hi><hi rend="dot">.</hi> <hi rend="bold">bījagāmabhūtagāmasamārambhā</hi>ti mūlabījaṃ khandhabījaṃ phaḷubījaṃ aggabījaṃ bījabījanti pañcavidhassa bījagāmassa ceva yassa kassaci nīlatiṇarukkhādikassa bhūtagāmassa ca samārambhā, chedanabhedanapacanādibhāvena vikopanā paṭiviratoti attho| <hi rend="bold">ekabhattiko</hi>ti pātarāsabhattaṃ sāyamāsabhattanti dve bhattāni| tesu pātarāsabhattaṃ antomajjhanhikena paricchinnaṃ, itaraṃ majjhanhikato uddhaṃ antoaruṇena| tasmā antomajjhanhike dasakkhattuṃ bhuñjamānopi <pb ed="M" n="2.0113"/> ekabhattikova hoti, taṃ sandhāya vuttaṃ ‘‘ekabhattiko’’ti| rattiyā bhojanaṃ ratti, tato uparatoti <hi rend="bold">rattūparato</hi>| atikkante majjhanhike yāva sūriyatthaṃgamanā bhojanaṃ <hi rend="bold">vikālabhojanaṃ</hi> nāma| tato viratattā <hi rend="bold">virato vikālabhojanā</hi>| sāsanassa <pb ed="P" n="2.0209"/> ananulomattā visūkaṃ paṭāṇībhūtaṃ dassananti <hi rend="bold">visūkadassanaṃ</hi>| attanā naccananaccāpanādivasena naccā ca gītā ca vāditā ca, antamaso mayūranaccanādivasenāpi pavattānaṃ naccādīnaṃ visūkabhūtā dassanā cāti <hi rend="bold">naccagītavāditavisūkadassanā</hi>| naccādīni hi attanā payojetuṃ vā parehi payojāpetuṃ vā payuttāni passituṃ vā neva bhikkhūnaṃ na bhikkhunīnaṃ vaṭṭanti| <hi rend="bold">mālā</hi>dīsu <hi rend="bold">mālā</hi>ti yaṃkiñci pupphaṃ| <hi rend="bold">gandha</hi>nti yaṃkiñci gandhajātaṃ| <hi rend="bold">vilepana</hi>nti chavirāgakaraṇaṃ| tattha piḷandhanto <hi rend="bold">dhāreti</hi> nāma| ūnaṭṭhānaṃ pūrento <hi rend="bold">maṇḍeti</hi> nāma| gandhavasena chavirāgavasena ca sādiyanto <hi rend="bold">vibhūseti</hi> nāma| ṭhānaṃ vuccati kāraṇaṃ| tasmā yāya dussīlyacetanāya tāni mālādhāraṇādīni mahājano karoti, tato paṭiviratoti attho|</p>

<p rend="bodytext"><hi rend="bold">uccāsayanaṃ</hi> <pb ed="V" n="2.0110"/> vuccati pamāṇātikkantaṃ| <hi rend="bold">mahāsayanaṃ</hi> akappiyattharaṇaṃ| tato paṭiviratoti attho| <hi rend="bold">jātarūpa</hi>nti suvaṇṇaṃ| <hi rend="bold">rajata</hi>nti kahāpaṇo lohamāsako jatumāsako dārumāsakoti ye vohāraṃ gacchanti, tassa ubhayassapi paṭiggahaṇā paṭivirato, neva naṃ uggaṇhāti, na uggaṇhāpeti, na upanikkhittaṃ sādiyatīti attho| <hi rend="bold">āmakadhaññapaṭiggahaṇā</hi>ti sālivīhiyavagodhūmakaṅguvarakakudrūsakasaṅkhātassa sattavidhassāpi āmakadhaññassa paṭiggahaṇā| na kevalañca etesaṃ paṭiggahaṇameva, āmasanampi bhikkhūnaṃ na vaṭṭatiyeva| <hi rend="bold">āmakamaṃsapaṭiggahaṇā</hi>ti ettha aññatra odissa anuññātā āmakamaṃsamacchānaṃ paṭiggahaṇameva bhikkhūnaṃ na vaṭṭati, no āmasanaṃ|</p>

<p rend="bodytext"><hi rend="bold">itthikumārikapaṭiggahaṇā</hi>ti ettha <hi rend="bold">itthī</hi>ti purisantaragatā, itarā <hi rend="bold">kumārikā</hi> nāma| tāsaṃ paṭiggahaṇampi āmasanampi akappiyameva| <hi rend="bold">dāsidāsapaṭiggahaṇā</hi>ti ettha dāsidāsavaseneva tesaṃ paṭiggahaṇaṃ na vaṭṭati, ‘‘kappiyakārakaṃ dammi, ārāmikaṃ dammī’’ti evaṃ vutte pana vaṭṭati| <hi rend="bold">ajeḷakā</hi>dīsu khettavatthupariyosānesu <pb ed="M" n="2.0114"/> kappiyākappiyanayo vinayavasena upaparikkhitabbo| tattha <hi rend="bold">khettaṃ</hi> nāma yasmiṃ pubbaṇṇaṃ ruhati| <hi rend="bold">vatthu</hi> nāma yasmiṃ aparaṇṇaṃ <pb ed="P" n="2.0210"/> ruhati| yattha vā ubhayampi ruhati, taṃ <hi rend="bold">khettaṃ</hi>| tadatthāya akatabhūmibhāgo <hi rend="bold">vatthu</hi>| khettavatthusīsena cettha vāpitaḷākādīnipi saṅgahitāneva| <hi rend="bold">dūteyyaṃ</hi> vuccati dūtakammaṃ, gihīnaṃ paṇṇaṃ vā sāsanaṃ vā gahetvā tattha tattha gamanaṃ| <hi rend="bold">pahiṇagamanaṃ</hi> vuccati gharā gharaṃ pesitassa khuddakagamanaṃ| <hi rend="bold">anuyogo</hi> nāma tadubhayakaraṇaṃ, tasmā dūteyyapahiṇagamanānaṃ anuyogāti evamettha attho veditabbo|</p>

<p rend="bodytext"><hi rend="bold">kayavikkayā</hi>ti kayā ca vikkayā ca| <hi rend="bold">tulākūṭā</hi>dīsu <hi rend="bold">kūṭa</hi>nti vañcanaṃ| tattha tulākūṭaṃ tāva rūpakūṭaṃ aṅgakūṭaṃ gahaṇakūṭaṃ paṭicchannakūṭanti catubbidhaṃ hoti| tattha <hi rend="bold">rūpakūṭaṃ</hi> nāma dve tulā sarūpā katvā gaṇhanto mahatiyā gaṇhāti, dadanto khuddikāya deti| <hi rend="bold">aṅgakūṭaṃ</hi> nāma gaṇhanto pacchābhāge hatthena tulaṃ akkamati, dadanto pubbabhāge| <hi rend="bold">gahaṇakūṭaṃ</hi> nāma gaṇhanto mūle rajjuṃ gaṇhāti, dadanto agge| <hi rend="bold">paṭicchannakūṭaṃ</hi> nāma tulaṃ susiraṃ katvā anto ayacuṇṇaṃ pakkhipitvā gaṇhanto taṃ pacchābhāge karoti, dadanto aggabhāge| <hi rend="bold">kaṃso</hi> vuccati suvaṇṇapāti, tāya vañcanaṃ <hi rend="bold">kaṃsakūṭaṃ</hi>| kathaṃ? ekaṃ suvaṇṇapātiṃ katvā aññā dve tisso lohapātiyo suvaṇṇavaṇṇā karoti, tato janapadaṃ gantvā kiñcideva addhakulaṃ pavisitvā, ‘‘suvaṇṇabhājanāni <pb ed="V" n="2.0111"/> kiṇathā’’ti vatvā agghe pucchite samagghataraṃ dātukāmā honti| tato tehi ‘‘kathaṃ imesaṃ suvaṇṇabhāvo jānitabbo’’ti vutte – ‘‘vīmaṃsitvā gaṇhathā’’ti suvaṇṇapātiṃ pāsāṇe ghaṃsitvā sabbā pātiyo datvā gacchati|</p>

<p rend="bodytext"><hi rend="bold">mānakūṭaṃ</hi> nāma hadayabhedasikhābhedarajjubhedavasena tividhaṃ hoti| tattha <hi rend="bold">hadayabhedo</hi> sappitelādiminanakāle labbhati| tāni hi gaṇhanto heṭṭhā chiddena mānena, ‘‘saṇikaṃ āsiñcā’’ti vatvā antobhājane bahuṃ paggharāpetvā gaṇhāti; dadanto chiddaṃ pidhāya sīghaṃ pūretvā deti| <hi rend="bold">sikhābhedo</hi> tilataṇḍulādiminanakāle labbhati| tāni hi gaṇhanto saṇikaṃ sikhaṃ ussāpetvā gaṇhāti, dadanto vegena pūretvā sikhaṃ chindanto deti| <hi rend="bold">rajjubhedo</hi> khettavatthuminanakāle <pb ed="P" n="2.0211"/> labbhati| lañjaṃ alabhantā hi khettaṃ amahantampi mahantaṃ katvā minanti|</p>

<p rend="bodytext"><hi rend="bold">ukkoṭanā</hi>dīsu <pb ed="M" n="2.0115"/> <hi rend="bold">ukkoṭana</hi>nti sāmike assāmike kātuṃ lañjaggahaṇaṃ| <hi rend="bold">vañcana</hi>nti tehi tehi upāyehi paresaṃ vañcanaṃ| tatridamekaṃ vatthu – eko kira luddako migañca migapotakañca gahetvā āgacchati| tameko dhutto, ‘‘kiṃ, bho, migo agghati, kiṃ migapotako’’ti āha| ‘‘migo dve kahāpaṇe migapotako eka’’nti ca vutte kahāpaṇaṃ datvā migapotakaṃ gahetvā thokaṃ gantvā nivatto, ‘‘na me, bho, migapotakena attho, migaṃ me dehī’’ti āha| tena hi ‘‘dve kahāpaṇe dehī’’ti| so āha – ‘‘nanu te, bho, mayā paṭhamaṃ eko kahāpaṇo dinno’’ti| āma dinnoti| ‘‘imampi migapotakaṃ gaṇha, evaṃ so ca kahāpaṇo ayañca kahāpaṇagghanako migapotakoti dve kahāpaṇā bhavissantī’’ti| so kāraṇaṃ vadatīti sallakkhetvā migapotakaṃ gahetvā migaṃ adāsīti|</p>

<p rend="bodytext"><hi rend="bold">nikatī</hi>ti yogavasena vā māyāvasena vā apāmaṅgaṃ pāmaṅganti, amaṇiṃ maṇinti, asuvaṇṇaṃ suvaṇṇanti katvā paṭirūpakena vañcanaṃ| <hi rend="bold">sāciyogo</hi>ti kuṭilayogo, etesaṃyeva ukkoṭanādīnametaṃ nāmaṃ, tasmā ukkoṭanasāciyogo vañcanasāciyogo nikatisāciyogoti evamettha attho daṭṭhabbo| keci aññaṃ dassetvā aññassa parivattanaṃ sāciyogoti vadanti| taṃ pana vañcaneneva saṅgahitaṃ| <hi rend="bold">chedanādīsu</hi> <hi rend="bold">chedana</hi>nti hatthacchedanādi| <hi rend="bold">vadho</hi>ti māraṇaṃ| <hi rend="bold">bandho</hi>ti rajjubandhanādīhi <pb ed="V" n="2.0112"/> bandhanaṃ| <hi rend="bold">viparāmoso</hi>ti himaviparāmoso gumbaviparāmosoti duvidho| yaṃ himapātasamaye himena paṭicchannā hutvā maggapaṭipannaṃ janaṃ musanti, ayaṃ <hi rend="bold">himaviparāmoso</hi>| yaṃ gumbādīhi paṭicchannā musanti, ayaṃ <hi rend="bold">gumbaviparāmoso| ālopo</hi> vuccati gāmanigamādīnaṃ vilopakaraṇaṃ| <hi rend="bold">sahasākāro</hi>ti sāhasikakiriyā, gehaṃ pavisitvā manussānaṃ ure satthaṃ ṭhapetvā icchitabhaṇḍaggahaṇaṃ| evametasmā chedana…pe.… sahasākārā paṭivirato hoti|</p>

<p rend="bodytext" n="294"><hi rend="paranum">294</hi><hi rend="dot">.</hi> <hi rend="bold">so santuṭṭho hotī</hi>ti svāyaṃ bhikkhu heṭṭhā vuttena catūsu paccayesu dvādasavidhena itarītarapaccayasantosena samannāgato hoti| iminā pana dvādasavidhena itarītarapaccayasantosena <pb ed="P" n="2.0212"/> samannāgatassa bhikkhuno aṭṭha parikkhārā vaṭṭanti tīṇi cīvarāni patto dantakaṭṭhacchedanavāsi ekā sūci kāyabandhanaṃ parissāvananti| vuttampi cetaṃ –</p>

<p rend="gatha1">‘‘ticīvarañca <pb ed="M" n="2.0116"/> patto ca, vāsi sūci ca bandhanaṃ|</p>

<p rend="gathalast">parissāvanena aṭṭhete, yuttayogassa bhikkhuno’’ti||</p>

<p rend="bodytext">te sabbepi kāyaparihārikāpi honti kucchiparihārikāpi| kathaṃ? ticīvaraṃ tāva nivāsetvā pārupitvā ca vicaraṇakāle kāyaṃ pariharati posetīti <hi rend="bold">kāyaparihārikaṃ</hi> hoti, cīvarakaṇṇena udakaṃ parissāvetvā pivanakāle khāditabbaphalāphalaggahaṇakāle ca kucchiṃ pariharati posetīti <hi rend="bold">kucchiparihārikaṃ</hi> hoti| pattopi tena udakaṃ uddharitvā nahānakāle kuṭiparibhaṇḍakaraṇakāle ca kāyaparihāriko hoti, āhāraṃ gahetvā bhuñjanakāle kucchiparihāriko hoti| vāsipi tāya dantakaṭṭhacchedanakāle mañcapīṭhānaṃ aṅgapādacīvarakuṭidaṇḍakasajjanakāle ca kāyaparihārikā hoti, ucchucchedananāḷikerāditacchanakāle kucchiparihārikā| sūcipi cīvarasibbanakāle kāyaparihārikā hoti, pūvaṃ vā phalaṃ vā vijjhitvā khādanakāle kucchiparihārikā| kāyabandhanaṃ bandhitvā vicaraṇakāle kāyaparihārikaṃ, ucchuādīni bandhitvā gahaṇakāle kucchiparihārikaṃ| parissāvanaṃ tena udakaṃ parissāvetvā nahānakāle, senāsanaparibhaṇḍakaraṇakāle ca kāyaparihārikaṃ, pānīyaparissāvanakāle teneva tilataṇḍulaputhukādīni gahetvā khādanakāle ca kucchiparihārikaṃ| ayaṃ tāva aṭṭhaparikkhārikassa parikkhāramattā|</p>

<p rend="bodytext">navaparikkhārikassa <pb ed="V" n="2.0113"/> pana seyyaṃ pavisantassa tatraṭṭhakapaccattharaṇaṃ vā kuñcikā vā vaṭṭati| dasaparikkhārikassa nisīdanaṃ vā cammakhaṇḍaṃ vā vaṭṭati| ekādasaparikkhārikassa kattarayaṭṭhi vā telanāḷikā vā vaṭṭati| dvādasaparikkhārikassa chattaṃ vā upāhanā vā vaṭṭati| etesu ca aṭṭhaparikkhārikova santuṭṭho, itare asantuṭṭhā, mahicchā mahābhārāti na vattabbā| etepi hi appicchāva santuṭṭhāva <pb ed="P" n="2.0213"/> subharāva sallahukavuttinova| bhagavā pana nayimaṃ suttaṃ tesaṃ vasena kathesi, aṭṭhaparikkhārikassa vasena kathesi| so hi khuddakavāsiñca sūciñca parissāvane pakkhipitvā pattassa anto ṭhapetvā pattaṃ aṃsakūṭe laggetvā ticīvaraṃ kāyapaṭibaddhaṃ katvā yenicchakaṃ sukhaṃ pakkamati| paṭinivattetvā gahetabbaṃ nāmassa na hoti, iti <pb ed="M" n="2.0117"/> imassa bhikkhuno sallahukavuttitaṃ dassento bhagavā, <hi rend="bold">santuṭṭho hoti kāyaparihārikena cīvarenā</hi>tiādimāha|</p>

<p rend="bodytext">tattha <hi rend="bold">kāyaparihārikenā</hi>ti kāyapariharaṇamattakena| <hi rend="bold">kucchiparihārikenā</hi>ti kucchipariharaṇamattakena| <hi rend="bold">samādāyeva pakkamatī</hi>ti taṃ aṭṭhaparikkhāramattakaṃ sabbaṃ gahetvā kāyapaṭibaddhaṃ katvāva gacchati, ‘‘mama vihāro pariveṇaṃ upaṭṭhāko’’tissa saṅgo vā baddho vā na hoti, so jiyā mutto saro viya, yūthā apakkanto mattahatthī viya icchiticchitaṃ senāsanaṃ vanasaṇḍaṃ rukkhamūlaṃ vanapabbhāraṃ paribhuñjanto ekova tiṭṭhati, ekova nisīdati, sabbiriyāpathesu ekova adutiyo|</p>

<p rend="gatha1">‘‘cātuddiso appaṭigho ca hoti,</p>

<p rend="gatha2">santussamāno itarītarena|</p>

<p rend="gatha3">parissayānaṃ sahitā achambhī,</p>

<p rend="gathalast">eko care khaggavisāṇakappo’’ti|| (su. ni. 42)|</p>

<p rend="bodytext">evaṃ vaṇṇitaṃ khaggavisāṇakappataṃ āpajjati|</p>

<p rend="bodytext">idāni tamatthaṃ upamāya sādhento <hi rend="bold">seyyathāpī</hi>tiādimāha| tattha <hi rend="bold">pakkhī sakuṇo</hi>ti pakkhayutto sakuṇo| <hi rend="bold">ḍetī</hi>ti uppatati| ayaṃ panettha saṅkhepattho – sakuṇā nāma ‘‘asukasmiṃ padese <pb ed="V" n="2.0114"/> rukkho paripakkaphalo’’ti ñatvā nānādisāhi āgantvā nakhapakkhatuṇḍādīhi tassa phalāni vijjhantā vidhunantā khādanti| ‘‘idaṃ ajjatanāya idaṃ svātanāya bhavissatī’’ti nesaṃ na hoti| phale pana khīṇe neva rukkhassa ārakkhaṃ ṭhapenti, na tattha pattaṃ vā nakhaṃ vā tuṇḍaṃ vā ṭhapenti, atha kho tasmiṃ rukkhe anapekkho hutvā yo yaṃ disābhāgaṃ icchati, so tena sapattabhārova – uppatitvā gacchati| evameva ayaṃ bhikkhu nissaṅgo <pb ed="P" n="2.0214"/> nirapekkhoyeva pakkamati| tena vuttaṃ ‘‘samādāyeva pakkamatī’’ti| <hi rend="bold">ariyenā</hi>ti niddosena| <hi rend="bold">ajjhatta</hi>nti sake attabhāve| <hi rend="bold">anavajjasukha</hi>nti niddosasukhaṃ|</p>

<p rend="bodytext" n="295"><hi rend="paranum">295</hi><hi rend="dot">.</hi> <hi rend="bold">so cakkhunā rūpaṃ disvā</hi>ti so iminā ariyena sīlakkhandhena samannāgato bhikkhu cakkhuviññāṇena rūpaṃ passitvāti attho| sesapadesu yaṃ vattabbaṃ siyā, taṃ sabbaṃ visuddhimagge vuttaṃ| <hi rend="bold">abyāsekasukha</hi>nti kilesehi <pb ed="M" n="2.0118"/> anavasittasukhaṃ, avikiṇṇasukhantipi vuttaṃ| indriyasaṃvarasukhañhi diṭṭhādīsu diṭṭhamattādivasena pavattatāya avikiṇṇaṃ hoti| <hi rend="bold">so abhikkante paṭikkante</hi>ti so manacchaṭṭhānaṃ indriyānaṃ saṃvarena samannāgato bhikkhu imesu abhikkantapaṭikkantādīsu sattasu ṭhānesu satisampajaññavasena sampajānakārī hoti| tattha yaṃ vattabbaṃ siyā, taṃ satipaṭṭhāne vuttameva|</p>

<p rend="bodytext" n="296"><hi rend="paranum">296</hi><hi rend="dot">.</hi> <hi rend="bold">so iminā cā</hi>tiādinā kiṃ dasseti? araññavāsassa paccayasampattiṃ dasseti| yassa hi ime cattāro paccayā natthi, tassa araññavāso na ijjhati, tiracchānagatehi vā vanacarakehi vā saddhiṃ vattabbataṃ āpajjati, araññe adhivatthā devatā, ‘‘kiṃ evarūpassa pāpabhikkhuno araññavāsenā’’ti bheravasaddaṃ sāventi, hatthehi sīsaṃ paharitvā palāyanākāraṃ karonti| ‘‘asuko bhikkhu araññaṃ pavisitvā idañcidañca pāpakammaṃ akāsī’’ti ayaso pattharati| yassa panete cattāro paccayā atthi, tassa araññavāso ijjhati, so hi attano sīlaṃ paccavekkhanto kiñci kāḷakaṃ vā tilakaṃ vā apassanto pītiṃ uppādetvā taṃ khayato vayato sammasanto ariyabhūmiṃ okkamati, araññe adhivatthā devatā attamanā vaṇṇaṃ bhāsanti, itissa udake pakkhittatelabindu viya yaso vitthāriko hoti|</p>

<p rend="bodytext">tattha <pb ed="V" n="2.0115"/> <hi rend="bold">vivitta</hi>nti suññaṃ appasaddaṃ, appanigghosanti attho| etadeva hi sandhāya vibhaṅge, ‘‘vivittanti santike cepi senāsanaṃ hoti, tañca anākiṇṇaṃ gahaṭṭhehi pabbajitehi, tena taṃ vivitta’’nti (vibha. 526) vuttaṃ| seti ceva āsati ca etthāti <hi rend="bold">senāsanaṃ,</hi> mañcapīṭhādīnametaṃ adhivacanaṃ| tenāha – ‘‘senāsananti mañcopi senāsanaṃ, pīṭhampi bhisipi bimbohanampi, vihāropi aḍḍhayogopi, pāsādopi, hammiyampi, guhāpi, aṭṭopi, māḷopi, leṇampi, veḷugumbopi<pb ed="P" n="2.0215"/>, rukkhamūlampi, maṇḍapopi senāsanaṃ, yattha vā pana bhikkhū paṭikkamanti, sabbametaṃ senāsana’’nti| apica ‘‘vihāro aḍḍhayogo pāsādo hammiyaṃ guhā’’ti idaṃ vihārasenāsanaṃ nāma| ‘‘mañco pīṭhaṃ, bhisi bimbohana’’nti idaṃ mañcapīṭhasenāsanaṃ nāma| ‘‘cimilikā, cammakhaṇḍo, tiṇasanthāro, paṇṇasanthāro’’ti idaṃ santhatasenāsanaṃ nāma| ‘‘yattha <pb ed="M" n="2.0119"/> vā pana bhikkhū paṭikkamantī’’ti idaṃ okāsasenāsanaṃ nāmāti evaṃ catubbidhaṃ senāsanaṃ hoti, taṃ sabbampi senāsanaggahaṇena gahitameva| imassa pana sakuṇasadisassa cātuddisassa bhikkhuno anucchavikaṃ dassento <hi rend="bold">araññaṃ rukkhamūla</hi>ntiādimāha|</p>

<p rend="bodytext">tattha <hi rend="bold">arañña</hi>nti ‘‘nikkhamitvā bahi indakhīlā, sabbametaṃ arañña’’nti idaṃ bhikkhunīnaṃ vasena āgataṃ araññaṃ| ‘‘āraññakaṃ nāma senāsanaṃ pañcadhanusatikaṃ pacchima’’nti (pārā. 654) idaṃ pana imassa bhikkhuno anurūpaṃ, tassa lakkhaṇaṃ visuddhimagge dhutaṅganiddese vuttaṃ| <hi rend="bold">rukkhamūla</hi>nti yaṃkiñci sandacchāyaṃ vivittaṃ rakkhamūlaṃ| <hi rend="bold">pabbata</hi>nti selaṃ| tattha hi udakasoṇḍīsu udakakiccaṃ katvā sītāya rukkhacchāyāya nisinnassa nānādisāsu khāyamānāsu sītena vātena vījiyamānassa cittaṃ ekaggaṃ hoti| <hi rend="bold">kandara</hi>nti kaṃ vuccati udakaṃ, tena dāritaṃ, udakena bhinnaṃ pabbatappadesaṃ, yaṃ nadītumbantipi nadīkuñjantipi vadanti| tattha hi rajatapaṭṭasadisā vālikā honti, matthake maṇivitānaṃ viya vanagahanaṃ, maṇikkhandhasadisaṃ udakaṃ sandati| evarūpaṃ kandaraṃ oruyha pānīyaṃ pivitvā gattāni sītāni katvā vālikaṃ ussāpetvā paṃsukūlacīvaraṃ paññāpetvā nisinnassa samaṇadhammaṃ karoto cittaṃ ekaggaṃ hoti| <hi rend="bold">giriguha</hi>nti dvinnaṃ pabbatānaṃ antarā, ekasmiṃyeva vā umaṅgasadisaṃ mahāvivaraṃ| susānalakkhaṇaṃ visuddhimagge vuttaṃ| <hi rend="bold">vanapattha</hi>nti atikkamitvā manussānaṃ upacāraṭṭhānaṃ, yattha na kasanti na vapanti| tenevāha – ‘‘vanapatthanti dūrānametaṃ senāsanānaṃ adhivacana’’ntiādi (vibha. 531)| <hi rend="bold">abbhokāsa</hi>nti <pb ed="V" n="2.0116"/> acchannaṃ, ākaṅkhamāno panettha cīvarakuṭiṃ katvā vasati| <hi rend="bold">palālapuñja</hi>nti palālarāsiṃ<pb ed="P" n="2.0216"/>| mahāpalālapuñjato hi palālaṃ nikkaḍḍhitvā pabbhāraleṇasadise ālaye karonti, gacchagumbādīnampi upari palālaṃ pakkhipitvā heṭṭhā nisinnā samaṇadhammaṃ karonti, taṃ sandhāyetaṃ vuttaṃ|</p>

<p rend="bodytext"><hi rend="bold">pacchābhatta</hi>nti bhattassa pacchato| <hi rend="bold">piṇḍapātapaṭikkanto</hi>ti piṇḍapātapariyesanato paṭikkanto| <hi rend="bold">pallaṅka</hi>nti samantato ūrubaddhāsanaṃ| <hi rend="bold">ābhujitvā</hi>ti bandhitvā| <hi rend="bold">ujuṃ kāyaṃ paṇidhāyā</hi>ti uparimaṃ sarīraṃ ujukaṃ ṭhapetvā aṭṭhārasa <pb ed="M" n="2.0120"/> piṭṭhikaṇṭake koṭiyā koṭiṃ paṭipādetvā| evañhi nisinnassa cammamaṃsanahārūni na paṇamanti| athassa yā tesaṃ paṇamanapaccayā khaṇe khaṇe vedanā uppajjeyyuṃ, tā na uppajjanti| tāsu anuppajjamānāsu cittaṃ ekaggaṃ hoti, kammaṭṭhānaṃ na paripatati, vuddhiṃ phātiṃ upagacchati| <hi rend="bold">parimukhaṃ satiṃ upaṭṭhapetvā</hi>ti kammaṭṭhānābhimukhaṃ satiṃ ṭhapayitvā, mukhasamīpe vā katvāti attho| teneva vibhaṅge vuttaṃ – ‘‘ayaṃ sati upaṭṭhitā hoti sūpaṭṭhitā nāsikagge vā mukhanimitte vā, tena vuccati parimukhaṃ satiṃ upaṭṭhapetvā’’ti (vibha. 537)| atha vā <hi rend="bold">‘‘parī</hi>ti pariggahaṭṭho, <hi rend="bold">mukha</hi>nti niyyānattho, <hi rend="bold">satī</hi>ti upaṭṭhānattho, tena vuccati parimukhaṃ sati’’nti (paṭi. ma. 1.164) evaṃ paṭisambhidāyaṃ vuttanayenapettha attho daṭṭhabbo| tatrāyaṃ saṅkhepo ‘‘pariggahitaniyyānasatiṃ katvā’’ti|</p>

<p rend="bodytext"><hi rend="bold">abhijjhaṃ loke</hi>ti ettha lujjanapalujjanaṭṭhena pañcupādānakkhandhā loko, tasmā pañcasu upādānakkhandhesu rāgaṃ pahāya kāmacchandaṃ vikkhambhetvāti ayamettha attho| <hi rend="bold">vigatābhijjhenā</hi>ti vikkhambhanavasena pahīnattā vigatābhijjhena, na cakkhuviññāṇasadisenāti attho| <hi rend="bold">abhijjhāya cittaṃ parisodhetī</hi>ti abhijjhāto cittaṃ parimoceti| yathā naṃ sā muñcati ceva, muñcitvā ca na puna gaṇhāti, evaṃ karotīti attho| <hi rend="bold">byāpādapadosaṃ pahāyā</hi>tiādīsupi eseva nayo| byāpajjati iminā cittaṃ pūtikammāsādayo viya purimapakatiṃ pajahatīti <hi rend="bold">byāpādo</hi>| vikārāpattiyā padussati, paraṃ vā padūseti vināsetīti <hi rend="bold">padoso</hi>| ubhayametaṃ kodhassevādhivacanaṃ| <hi rend="bold">thinaṃ</hi> cittagelaññaṃ| <hi rend="bold">middhaṃ</hi> cetasikagelaññaṃ| thinañca middhañca <hi rend="bold">thinamiddhaṃ| ālokasaññī</hi>ti <pb ed="P" n="2.0217"/> rattimpi divā diṭṭhālokasañjānanasamatthatāya vigatanīvaraṇāya parisuddhāya saññāya <pb ed="V" n="2.0117"/> samannāgato| <hi rend="bold">sato sampajāno</hi>ti satiyā ca ñāṇena ca samannāgato| idaṃ ubhayaṃ ālokasaññāya upakārattā vuttaṃ| uddhaccañca kukkuccañca <hi rend="bold">uddhaccakukkuccaṃ| tiṇṇavicikiccho</hi>ti vicikicchaṃ taritvā atikkamitvā ṭhito| ‘‘kathamidaṃ kathamida’’nti evaṃ nappavattatīti <hi rend="bold">akathaṃkathī| kusalesu dhammesū</hi>ti anavajjesu dhammesu| ‘‘ime nu kho kusalā, kathamime kusalā’’ti evaṃ na vicikicchati na kaṅkhatīti attho| ayamettha saṅkhepo, imesu pana nīvaraṇesu <pb ed="M" n="2.0121"/> vacanatthalakkhaṇādibhedato yaṃ vattabbaṃ siyā, taṃ sabbaṃ visuddhimagge vuttaṃ|</p>

<p rend="bodytext" n="297"><hi rend="paranum">297</hi><hi rend="dot">.</hi> <hi rend="bold">paññāya dubbalīkaraṇe</hi>ti ime pañca nīvaraṇā uppajjamānā anuppannāya lokiyalokuttarāya paññāya uppajjituṃ na denti, uppannā api aṭṭha samāpattiyo pañca vā abhiññā ucchinditvā pātenti; tasmā ‘‘paññāya dubbalīkaraṇā’’ti vuccanti| <hi rend="bold">tathāgatapadaṃ itipī</hi>ti idampi tathāgatassa ñāṇapadaṃ ñāṇavaḷañjaṃ ñāṇena akkantaṭṭhānanti vuccati| <hi rend="bold">tathāgatanisevita</hi>nti tathāgatassa ñāṇaphāsukāya nighaṃsitaṭṭhānaṃ| <hi rend="bold">tathāgatārañjita</hi>nti tathāgatassa ñāṇadāṭhāya ārañjitaṭṭhānaṃ|</p>

<p rend="bodytext" n="299"><hi rend="paranum">299</hi><hi rend="dot">.</hi> <hi rend="bold">yathābhūtaṃ pajānātī</hi>ti yathāsabhāvaṃ pajānāti| <hi rend="bold">natveva tāva ariyasāvako niṭṭhaṃ gato hotī</hi>ti imā jhānābhiññā bāhirakehipi sādhāraṇāti na tāva niṭṭhaṃ gato hoti| maggakkhaṇepi apariyositakiccatāya na tāva niṭṭhaṃ gato hoti| <hi rend="bold">apica kho niṭṭhaṃ gacchatī</hi>ti apica kho pana maggakkhaṇe mahāhatthiṃ passanto nāgavaniko viya sammāsambuddho bhagavāti iminā ākārena tīsu ratanesu niṭṭhaṃ gacchati| <hi rend="bold">niṭṭhaṃ gato hotī</hi>ti evaṃ maggakkhaṇe niṭṭhaṃ gacchanto arahattaphalakkhaṇe pariyositasabbakiccatāya sabbākārena tīsu ratanesu niṭṭhaṃ gato hoti| sesaṃ uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷahatthipadopamasuttavaṇṇanā niṭṭhitā|</p>

</xml>