<xml src="s0201a-m3.xml">

<p rend="subhead"><readunit id="m3">3. dhammadāyādasuttavaṇṇanā</readunit></p>

<p rend="bodytext" n="29"><hi rend="paranum">29</hi><hi rend="dot">.</hi> <hi rend="bold">evaṃ</hi> <pb ed="V" n="1.0095"/> <hi rend="bold">me suta</hi>nti dhammadāyādasuttaṃ| yasmā panassa aṭṭhuppattiko nikkhepo, tasmā taṃ dassetvā vassa apubbapadavaṇṇanaṃ karissāma| katarāya ca panidaṃ aṭṭhuppattiyā nikkhittanti| lābhasakkāre| bhagavato kira mahālābhasakkāro uppajji| yathā taṃ cattāro asaṅkhyeyye pūritadānapāramīsañcayassa| sabbadisāsu yamakamahāmegho <pb ed="P" n="1.0088"/> vuṭṭhahitvā mahoghaṃ viya sabbapāramiyo ekasmiṃ attabhāve vipākaṃ dassāmāti sampiṇḍitā viya lābhasakkāramahoghaṃ nibbattayiṃsu| tato tato annapānayānavatthamālāgandhavilepanādihatthā khattiyabrāhmaṇādayo āgantvā – ‘‘kahaṃ buddho, kahaṃ bhagavā, kahaṃ devadevo, narāsabho, purisasīho’’ti bhagavantaṃ pariyesanti| sakaṭasatehipi paccaye āharitvā okāsaṃ alabhamānā samantā gāvutappamāṇampi sakaṭadhurena sakaṭadhuramāhaccatiṭṭhanti ceva anubandhanti ca| andhakavindabrāhmaṇādayo viya| sabbaṃ khandhake tesu tesu suttesu ca āgatanayeneva veditabbaṃ| yathā ca bhagavato, evaṃ bhikkhusaṅghassāpi|</p>

<p rend="indent">vuttampi cetaṃ – ‘‘tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṅghopi kho sakkato hoti…pe.… parikkhārāna’’nti (udā. 14)| tathā – ‘‘yāvatā <pb ed="M" n="1.0092"/> kho, cunda, etarahi saṅgho vā gaṇo vā loke uppanno, nāhaṃ, cunda, aññaṃ ekasaṅghampi samanupassāmi, evaṃ lābhaggayasaggapattaṃ, yathariva, cunda, bhikkhusaṅgho’’ti (dī. ni. 3.176)|</p>

<p rend="bodytext">svāyaṃ bhagavato ca bhikkhusaṅghassa ca uppanno lābhasakkāro ekato hutvā dvinnaṃ mahānadīnaṃ udakamiva appameyyo ahosi| kamena bhikkhū paccayagarukā paccayabāhulikā ahesuṃ| pacchābhattampi telamadhuphāṇitādīsu āhaṭesu gaṇḍiṃyeva paharitvā ‘‘amhākaṃ ācariyassa detha, upajjhāyassa dethā’’ti uccāsaddamahāsaddaṃ karonti| sā ca nesaṃ pavatti bhagavatopi <pb ed="V" n="1.0096"/> pākaṭā ahosi| tato bhagavā ananucchavikanti dhammasaṃvegaṃ uppādetvā cintesi –</p>

<p rend="bodytext">‘‘paccayā akappiyāti na sakkā sikkhāpadaṃ paññapetuṃ| paccayapaṭibaddhā hi kulaputtānaṃ samaṇadhammavutti| handāhaṃ dhammadāyādapaṭipadaṃ desemi| sā sikkhākāmānaṃ kulaputtānaṃ sikkhāpadapaññatti viya bhavissati nagaradvāre ṭhapitasabbakāyikādāso viya ca, yathā hi nagaradvāre ṭhapite sabbakāyike ādāse cattāro vaṇṇā attano chāyaṃ disvā vajjaṃ pahāya niddosā honti, evameva sikkhākāmā kulaputtā payogamaṇḍanena attānaṃ maṇḍetukāmā imaṃ sabbakāyikādāsūpamaṃ <pb ed="P" n="1.0089"/> desanaṃ āvajjitvā āmisadāyādapaṭipadaṃ vajjetvā dhammadāyādapaṭipadaṃ pūrentā khippameva jātijarāmaraṇassa antaṃ karissantī’’ti| imissā aṭṭhuppattiyā idaṃ suttaṃ abhāsi|</p>

<p rend="bodytext">tattha <hi rend="bold">dhammadāyādā me, bhikkhave, bhavatha, mā āmisadāyādā</hi>ti dhammassa me dāyādā, bhikkhave, bhavatha, mā āmisassa| yo mayhaṃ dhammo, tassa paṭiggāhakā bhavatha, yañca kho mayhaṃ āmisaṃ, tassa mā paṭiggāhakā bhavathāti vuttaṃ hoti| tattha dhammopi duvidho – nippariyāyadhammo, pariyāyadhammoti| āmisampi duvidhaṃ – nippariyāyāmisaṃ, pariyāyāmisanti| kathaṃ? maggaphalanibbānabhedo hi navavidhopi lokuttaradhammo <hi rend="bold">nippariyāyadhammo</hi> nibbattitadhammo, na yena kenaci pariyāyena kāraṇena vā lesena vā dhammo| yaṃ panidaṃ vivaṭṭūpanissitaṃ kusalaṃ, seyyathidaṃ, idhekacco <pb ed="M" n="1.0093"/> vivaṭṭaṃ patthento dānaṃ deti, sīlaṃ samādiyati, uposathakammaṃ karoti, gandhamālādīhi vatthupūjaṃ karoti, dhammaṃ suṇāti deseti jhānasamāpattiyo nibbatteti, evaṃ karonto anupubbena nippariyāyadhammaṃ amataṃ nibbānaṃ paṭilabhati, ayaṃ <hi rend="bold">pariyāyadhammo</hi>| tathā cīvarādayo cattāro paccayā <hi rend="bold">nippariyāyāmisameva,</hi> na aññena pariyāyena kāraṇena vā lesena vā āmisaṃ| yaṃ panidaṃ vaṭṭagāmikusalaṃ, seyyathidaṃ, idhekacco vaṭṭaṃ patthento sampattibhavaṃ icchamāno dānaṃ deti…pe.… samāpattiyo nibbatteti, evaṃ karonto anupubbena devamanussasampattiṃ paṭilabhati, idaṃ <hi rend="bold">pariyāyāmisaṃ </hi>nāma|</p>

<p rend="bodytext">tattha nippariyāyadhammopi bhagavatoyeva santako| bhagavatā hi kathitattā bhikkhū <pb ed="V" n="1.0097"/> maggaphalanibbānāni adhigacchanti| vuttampi cetaṃ ‘‘so hi brāhmaṇa bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido| maggānugā ca pana etarahi sāvakā viharanti pacchā samannāgatā’’ti (ma. ni. 3.79) ca – ‘‘so hāvuso, bhagavā jānaṃ jānāti, passaṃ passati cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato’’ti (ma. ni. 1.203) ca| pariyāyadhammopi bhagavatoyeva santako| bhagavatā <pb ed="P" n="1.0090"/> hi kathitattā evaṃ jānanti ‘‘vivaṭṭaṃ patthetvā dānaṃ dento…pe.… samāpattiyo nibbattento anukkamena amataṃ nibbānaṃ paṭilabhatī’’ti| nippariyāyāmisampi ca bhagavatoyeva santakaṃ| bhagavatā hi anuññātattāyeva bhikkhūhi jīvakavatthuṃ ādiṃ katvā paṇītacīvaraṃ laddhaṃ| yathāha ‘‘anujānāmi, bhikkhave, gahapaticīvaraṃ| yo icchati, paṃsukūliko hotu, yo icchati, gahapaticīvaraṃ sādiyatu| itarītarenapāhaṃ, bhikkhave, santuṭṭhiṃyeva vaṇṇemī’’ti (mahāva. 337)|</p>

<p rend="bodytext">pubbe ca bhikkhū paṇītapiṇḍapātaṃ nālatthuṃ| sapadānapiṇḍiyālopabhojanā evāhesuṃ| tehi rājagahe viharantena bhagavatā – ‘‘anujānāmi, bhikkhave, saṅghabhattaṃ uddesabhattaṃ nimantanaṃ salākabhattaṃ pakkhikaṃ <pb ed="M" n="1.0094"/> uposathikaṃ pāṭipadika’’nti (cūḷava. 325) evaṃ anuññātattāyeva paṇītabhojanaṃ laddhaṃ| tathā senāsanaṃ| pubbe hi akatapabbhārarukkhamūlādisenāsanāyeva bhikkhū ahesuṃ| te ‘‘anujānāmi, bhikkhave, pañca leṇānī’’ti (cūḷava. 294) evaṃ bhagavatā anuññātattāyeva vihāro aḍḍhayogo pāsādo hammiyaṃ guhāti imāni senāsanāni labhiṃsu| pubbe ca muttaharītakeneva bhesajjaṃ akaṃsu| te bhagavatāyeva – ‘‘anujānāmi, bhikkhave, pañca bhesajjāni, seyyathidaṃ, sappi, navanītaṃ, telaṃ, madhu, phāṇita’’nti (mahāva. 260) evamādinā nayena anuññātattā nānābhesajjāni labhiṃsu|</p>

<p rend="bodytext">pariyāyāmisampi bhagavatoyeva santakaṃ| bhagavatā hi kathitattā yeva jānanti – ‘‘sampattibhavaṃ patthento dānaṃ datvā sīlaṃ…pe.… samāpattiyo nibbattetvā anukkamena pariyāyāmisaṃ dibbasampattiṃ manussasampattiṃ paṭilabhatī’’ti| tadeva, yasmā nippariyāyadhammopi pariyāyadhammopi <pb ed="V" n="1.0098"/> nippariyāyāmisampi pariyāyāmisampi bhagavatoyeva santakaṃ, tasmā tattha attano sāmibhāvaṃ dassento āha – ‘‘dhammadāyādā me, bhikkhave, bhavatha mā āmisadāyādā’’ti|</p>

<p rend="bodytext">yo mayhaṃ santako duvidhopi dhammo, tassa dāyādā bhavatha| yañca kho etaṃ mayhameva santakaṃ āmisaṃ, tassa <pb ed="P" n="1.0091"/> dāyādā mā bhavatha| dhammakoṭṭhāsasseva sāmino bhavatha, mā āmisakoṭṭhāsassa| yo hi jinasāsane pabbajitvā paccayaparamo viharati catūsu taṇhuppādesu sandissamāno nikkhittadhuro dhammānudhammappaṭipattiyaṃ, ayaṃ <hi rend="bold">āmisadāyādo</hi> nāma| tādisā mā bhavatha| yo pana anuññātapaccayesu appicchatādīni nissāya paṭisaṅkhā sevamāno paṭipattiparamo viharati catūsu ariyavaṃsesu sandissamāno, ayaṃ <hi rend="bold">dhammadāyādo</hi> nāma| tādisā bhavathāti vuttaṃ hoti|</p>

<p rend="bodytext">idāni yesaṃ tattha etadahosi, bhavissati vā anāgatamaddhānaṃ ‘‘kiṃ nu kho bhagavā sāvakānaṃ alābhatthiko evamāhā’’ti, tesaṃ atipaṇītalābhatthiko ahaṃ evaṃ vadāmīti dassetumāha <hi rend="bold">atthi me tumhesu…pe.… no āmisadāyādā</hi>ti|</p>

<p rend="bodytext">tassāyamattho <pb ed="M" n="1.0095"/> – atthi me tumhesu anukampā anuddayā hitesitā, kena nu kho kāraṇena kena upāyena sāvakā dhammadāyādā assu dhammakoṭṭhāsasāmino, no āmisadāyādāti| ayaṃ pana adhippāyo, passati kira bhagavā āmisagarukānaṃ āmise upakkhalitānaṃ atītakāle tāva kapilassa bhikkhuno, ‘‘saṅghāṭipi ādittā hotī’’tiādinā (pārā. 230; saṃ. ni. 2.218) nayena āgatapāpabhikkhubhikkhunīsikkhamānādīnañca anekasatānaṃ apāyaparipūraṇattaṃ attano sāsane pabbajitānañca devadattādīnaṃ| dhammagarukānaṃ pana sāriputtamoggallānamahākassapādīnaṃ abhiññāpaṭisambhidādiguṇappaṭilābhaṃ| tasmā tesaṃ apāyā parimuttiṃ sabbaguṇasampattiñca icchanto āha – ‘‘atthi me tumhesu anukampā kinti me sāvakā dhammadāyādā bhaveyyuṃ, no āmisadāyādā’’ti| paccayagaruko ca catuparisantare kūṭakahāpaṇo viya nibbutaṅgāro viya ca nittejo nippabho hoti| tato vivattitacitto dhammagaruko <pb ed="V" n="1.0099"/> tejavā sīhova abhibhuyyacārī, tasmāpi evamāha – ‘‘atthi me…pe.… no āmisadāyādā’’ti|</p>

<p rend="bodytext">evaṃ ‘‘dhammadāyādā me, bhikkhave, bhavatha, mā āmisadāyādā’’ti idaṃ anukampāya paṇītataraṃ lābhaṃ icchantena vuttaṃ, no alābhatthikenāti sāvetvā idāni imassa ovādassa akaraṇe ādīnavaṃ dassento āha ‘‘tumhe ca me, bhikkhave…pe.… no dhammadāyādā’’ti| tattha <hi rend="bold">tumhepi tena</hi> <pb ed="P" n="1.0092"/><hi rend="bold"> ādiyā bhaveyyāthā</hi>ti tumhepi tena āmisadāyādabhāvena no dhammadāyādabhāvena ādiyā bhaveyyātha| apadisitabbā visuṃ kātabbā vavatthapetabbā, viññūhi gārayhā bhaveyyāthāti vuttaṃ hoti| kinti? āmisadāyādā satthusāvakā viharanti, no dhammadāyādāti|</p>

<p rend="bodytext"><hi rend="bold">ahampi tena ādiyo bhaveyya</hi>nti ahampi tena tumhākaṃ āmisadāyādabhāvena no dhammadāyādabhāvena gārayho bhaveyyaṃ| kinti? āmisa…pe.… dāyādāti| idaṃ bhagavā tesaṃ atīva mudukaraṇatthamāha| ayañhi ettha adhippāyo – sace, bhikkhave, tumhe āmisalolā carissatha, tattha viññū maṃ garahissanti ‘‘kathañhi nāma sabbaññū samāno attano sāvake <pb ed="M" n="1.0096"/> dhammadāyāde no āmisadāyāde kātuṃ na sakkotī’’ti| seyyathāpi nāma anākappasampanne bhikkhū disvā ācariyupajjhāye garahanti ‘‘kassime saddhivihārikā, kassantevāsikā’’ti; seyyathā vā pana kulakumārake vā kulakumārikāyo vā dussīle pāpadhamme disvā mātāpitaro garahanti ‘‘kassime puttā, kassa dhītaro’’ti; evameva maṃ viññū garahissanti ‘‘kathañhi nāma sabbaññū samāno attano sāvake dhammadāyāde no āmisadāyāde kātuṃ na sakkotī’’ti|</p>

<p rend="bodytext">evaṃ imassa ovādassa akaraṇe ādīnavaṃ dassetvā karaṇe ānisaṃsaṃ dassento <hi rend="bold">tumhe ca me</hi>tiādimāha| tattha <hi rend="bold">ahampi tena na ādiyo bhaveyya</hi>nti seyyathāpi nāma vattaparipūrake daharabhikkhū uddesaparipucchāsampanne vassasatikatthere viya ākappasampanne disvā, kassa saddhivihārikā, kassantevāsikāti, asukassāti, ‘‘patirūpaṃ therassa, paṭibalo vata ovadituṃ anusāsitu’’nti ācariyupajjhāyā na ādiyā na gārayhā bhavanti, evameva ahampi tena tumhākaṃ dhammadāyādabhāvena no āmisadāyādabhāvena kassa sāvakā nālakapaṭipadaṃ <pb ed="V" n="1.0100"/> tuvaṭṭakapaṭipadaṃ candūpamapaṭipadaṃ rathavinītapaṭipadaṃ mahāgosiṅgasālapaṭipadaṃ mahāsuññatapaṭipadaṃ paṭipannā catupaccayasantosabhāvanārāmariyavaṃsesu sakkhibhūtā paccayagedhato vivattamānasā abbhā muttacandasamā viharantīti; ‘‘samaṇassa <pb ed="P" n="1.0093"/> gotamassā’’ti vutte ‘‘sabbaññū vata bhagavā, asakkhi vata sāvake āmisadāyādapaṭipadaṃ chaḍḍāpetvā dhammadāyādapaṭipattipūrake kātu’’nti viññūnaṃ na ādiyo na gārayho bhaveyyanti| evamimasmiṃ pade adhippāyaṃ ñatvā sesaṃ kaṇhapakkhe vuttanayapaccanīkena veditabbaṃ| evaṃ imassa ovādassa karaṇe ānisaṃsaṃ dassetvā idāni taṃ ovādaṃ niyyātento āha – ‘‘tasmā tiha me, bhikkhave…pe.… no āmisadāyādā’’ti|</p>

<p rend="bodytext" n="30"><hi rend="paranum">30</hi><hi rend="dot">.</hi> evamimaṃ ovādaṃ niyyātetvā idāni tassā dhammadāyādapaṭipattiyā paripūrakāriṃ thometuṃ <hi rend="bold">idhāhaṃ, bhikkhave</hi>tiādimāha| bhagavato hi thomanaṃ sutvāpi hontiyeva tadatthāya paṭipajjitāro|</p>

<p rend="bodytext">tattha <pb ed="M" n="1.0097"/> <hi rend="bold">idhā</hi>ti nipātapadametaṃ| <hi rend="bold">bhuttāvī</hi>ti bhuttavā, katabhattakiccoti vuttaṃ hoti| <hi rend="bold">pavārito</hi>ti yāvadatthapavāraṇāya pavārito, yāvadatthaṃ bhuñjitvā paṭikkhittabhojano tittovāti vuttaṃ hoti| catubbidhā hi pavāraṇā vassaṃvuṭṭhapavāraṇā paccayapavāraṇā anatirittapavāraṇā yāvadatthapavāraṇāti| tattha, ‘‘anujānāmi bhikkhave, vassaṃvuṭṭhānaṃ bhikkhūnaṃ tīhi ṭhānehi pavāretu’’nti (mahāva. 209) ayaṃ <hi rend="bold">vassaṃvuṭṭhapavāraṇā</hi>| ‘‘icchāmahaṃ, bhante, saṅghaṃ catumāsaṃ bhesajjena pavāretu’’nti (pāci. 303) ca ‘‘aññatra punapavāraṇāya aññatra niccapavāraṇāyā’’ti (pāci. 307) ca ayaṃ <hi rend="bold">paccayapavāraṇā</hi>| ‘‘pavārito nāma asanaṃ paññāyati, bhojanaṃ paññāyati, hatthapāse ṭhito abhiharati, paṭikkhepo paññāyati, eso pavārito nāmā’’ti (pāci. 239) ayaṃ <hi rend="bold">anatirittapavāraṇā</hi>| ‘‘paṇītena khādanīyena bhojanīyena sahatthā santappesi sampavāresī’’ti (dī. ni. 1.297, 358) ayaṃ <hi rend="bold">yāvadatthapavāraṇā</hi>| ayamidha adhippetā| tena vuttaṃ ‘‘pavāritoti yāvadatthapavāraṇāya pavārito’’ti|</p>

<p rend="bodytext"><hi rend="bold">paripuṇṇo</hi>ti bhojanena paripuṇṇo| <hi rend="bold">pariyosito</hi>ti pariyositabhojano, uttarapadalopo daṭṭhabbo<pb ed="V" n="1.0101"/>| yāvatakaṃ bhuñjitabbaṃ, tāvatakaṃ bhuttaṃ hoti, avasitā me bhojanakiriyāti attho| <hi rend="bold">suhito</hi>ti dhāto, jighacchādukkhābhāvena vā sukhitoti vuttaṃ hoti| <hi rend="bold">yāvadattho</hi>ti yāvatako <pb ed="P" n="1.0094"/> me bhojanena attho, so sabbo pattoti| ettha ca purimānaṃ tiṇṇaṃ pacchimāni sādhakāni| yo hi pariyosito, so bhuttāvī hoti| yo ca suhito, so yāvadatthapavāraṇāya pavārito| yo yāvadattho, so paripuṇṇoti| purimāni vā pacchimānaṃ| yasmā hi bhuttāvī, tasmā pariyosito| yasmā pavārito, tasmā suhito| yasmā paripuṇṇo, tasmā yāvadatthoti| sabbañcetaṃ parikappetvā vuttanti veditabbaṃ|</p>

<p rend="bodytext"><hi rend="bold">siyā</hi>ti ekaṃse ca vikappane ca| ‘‘pathavīdhātu siyā ajjhattikā, siyā bāhirā’’ti (ma. ni. 3.349) ekaṃse| ‘‘siyā aññatarassa bhikkhuno āpatti vītikkamo’’ti (ma. ni. 3.39) vikappane| idha ubhayampi vaṭṭati| atirekova <hi rend="bold">atirekadhammo</hi>| tathā <hi rend="bold">chaḍḍanīya dhammo</hi>| adhiko ca chaḍḍetabbo ca, na aññaṃ kiñci kātabboti <pb ed="M" n="1.0098"/> attho| <hi rend="bold">athā</hi>ti tamhi kāle| <hi rend="bold">jighacchādubbalyaparetā</hi>ti jighacchāya ca dubbalyena ca paretā phuṭṭhā anugatā ca aṭṭhapi dasapi divasāni| tattha keci jighacchitāpi na dubbalā honti, sakkonti jighacchaṃ sahituṃ| ime pana na tādisāti dassetuṃ ubhayamāha| <hi rend="bold">tyāha</hi>nti te ahaṃ| <hi rend="bold">sace ākaṅkhathā</hi>ti yadi icchatha|</p>

<p rend="bodytext"><hi rend="bold">appaharite</hi>ti apparuḷhaharite, yasmiṃ ṭhāne piṇḍapātajjhottharaṇena vinassanadhammāni tiṇāni natthi, tasminti attho| tena nittiṇañca mahātiṇagahanaṃ ca, yattha sakaṭenapi chaḍḍite piṇḍapāte tiṇāni na vinassanti, tañca ṭhānaṃ pariggahitaṃ hoti| bhūtagāmasikkhāpadassa hi avikopanatthametaṃ vuttaṃ|</p>

<p rend="bodytext"><hi rend="bold">appāṇake</hi>ti nippāṇake piṇḍapātajjhottharaṇena maritabbapāṇakarahite vā mahāudakakkhandhe| parittodake eva hi bhattapakkhepena āḷulite sukhumapāṇakā maranti, na mahātaḷākādīsūti| pāṇakānurakkhaṇatthañhi etaṃ vuttaṃ| <hi rend="bold">opilāpessāmī</hi>ti nimujjāpessāmi|</p>

<p rend="bodytext"><hi rend="bold">tatrekassā</hi>ti tesu dvīsu ekassa| yo imaṃ dhammadesanaṃ suṭṭhu sutavā punappunaṃ āvajjeti ca<pb ed="V" n="1.0102"/>, taṃ sandhāyāha <hi rend="bold">vuttaṃ kho paneta</hi>nti| ayaṃ <hi rend="bold">vutta</hi>-saddo kesohāraṇepi dissati ‘‘kāpaṭiko māṇavo daharo vuttasiro’’tiādīsu (ma. ni. 2.426)| ropitepi ‘‘yathā sāradikaṃ bījaṃ, khette vuttaṃ virūhatī’’tiādīsu <pb ed="P" n="1.0095"/> (jā. 1.3.31)| kathitepi ‘‘vuttamidaṃ bhagavatā, vuttamidaṃ arahatā’’tiādīsu| idha pana kathite daṭṭhabbo| kathitaṃ kho panetanti ayañhissa attho| <hi rend="bold">āmisaññatara</hi>nti catunnaṃ paccayāmisānaṃ aññataraṃ, ekanti attho| <hi rend="bold">yadida</hi>nti nipāto, sabbaliṅgavibhattivacanesu tādisova tattha tattha atthato pariṇāmetabbo| idha panāssa yo esoti attho| yo eso piṇḍapāto nāma| idaṃ āmisaññataranti vuttaṃ hoti| <hi rend="bold">yaṃnūnāha</hi>nti sādhu vatāhaṃ| <hi rend="bold">eva</hi>nti yathā idāni imaṃ khaṇaṃ vītināmemi, evameva rattindivaṃ| <hi rend="bold">vītināmeyya</hi>nti khepeyyaṃ ativattāpeyyaṃ|</p>

<p rend="bodytext"><hi rend="bold">so taṃ piṇḍapāta</hi>nti so taṃ sadevakena lokena sirasā sampaṭicchitabbarūpaṃ sugatātirittampi piṇḍapātaṃ abhuñjitvā dhammadāyādabhāvaṃ ākaṅkhamāno <pb ed="M" n="1.0099"/> ādittasīsūpamaṃ paccavekkhitvā teneva jighacchādubbalyena evaṃ taṃ rattindivaṃ vītināmeyya|</p>

<p rend="bodytext"><hi rend="bold">atha dutiyassā</hi>ti imasmiṃ pana vāre esa saṅkhepo, sace so bhikkhu, yaṃnūnāhaṃ…pe.… vītināmeyyanti cintento evampi cinteyya, pabbajitena kho vāḷamigākule araññe bhesajjaṃ viya pañcakāmaguṇavāḷākule gāme piṇḍapātopi dukkhaṃ pariyesituṃ| ayaṃ pana piṇḍapāto iti pariyesanādīnavavimutto ca sugatātiritto cāti ubhato sujātakhattiyakumāro viya hoti, yehi ca pañcahi kāraṇehi piṇḍapāto na paribhuñjitabbo hoti| seyyathidaṃ, puggalaṃ garahitvā na paribhuñjitabbo hoti ‘‘alajjipuggalassa santako’’ti| aparisuddhuppattitāya na paribhuñjitabbo hoti ‘‘bhikkhuniparipācanasantasambhāvanuppanno’’ti| sāmikānukampāya na paribhuñjitabbo hoti ‘‘piṇḍapātasāmiko bhikkhu jighacchito’’ti| so dhāto tasseva antevāsikādīsu anukampāya na paribhuñjitabbo hoti ‘‘antevāsikā aññe vā tappaṭibaddhā jighacchitā’’ti, tepi dhātā suhitā, apica kho assaddhatāya na paribhuñjitabbo hoti ‘‘piṇḍapātasāmiko bhikkhu assaddho’’ti| tehi ca kāraṇehi ayaṃ vimutto| bhagavā hi lajjīnaṃ aggo, parisuddhuppattiko piṇḍapāto, bhagavā ca dhāto suhito, paccāsīsakopi añño puggalo natthi, ye loke saddhā, bhagavā tesaṃ aggoti evaṃ cintetvā <pb ed="V" n="1.0103"/> ca so taṃ piṇḍapātaṃ bhuñjitvā…pe.… vītināmeyya| ettāvatā <pb ed="P" n="1.0096"/> yopi abhuñjitvā samaṇadhammaṃ karoti, sopi bhuñjitabbakameva piṇḍapātaṃ na bhutto hoti| yopi bhuñjitvā samaṇadhammaṃ karoti, sopi bhuñjitabbakameva bhutto hoti| natthi piṇḍapāte viseso| puggale pana atthi viseso| tasmā taṃ dassento <hi rend="bold">kiñcāpi so</hi>tiādimāha|</p>

<p rend="bodytext">tattha <hi rend="bold">kiñcāpī</hi>ti anujānanappasaṃsanatthe nipāto| kiṃ anujānāti? tassa bhikkhuno taṃ anavajjaparibhogaṃ| kiṃ pasaṃsati? bhutvā samaṇadhammakaraṇaṃ| idaṃ vuttaṃ hoti yadipi so bhikkhu evaṃ bhuñjitabbameva bhuñjitvā kātabbameva kareyya| <hi rend="bold">atha kho asuyeva me purimo bhikkhū</hi>ti yo purimo bhikkhu tampi piṇḍapātaṃ paṭikkhipitvā samaṇadhammaṃ karoti, soyeva mama dvīsu sūresu sūrataro viya dvīsu paṇḍitesu paṇḍitataro viya ca pujjataro <pb ed="M" n="1.0100"/> ca pāsaṃsataro ca, dutiyabhikkhuto atirekena pūjanīyo ca pasaṃsanīyo cāti vuttaṃ hoti|</p>

<p rend="bodytext">idāni tamatthaṃ kāraṇena sādhento <hi rend="bold">taṃ kissa hetū</hi>tiādimāha| tassattho, tattha siyā tumhākaṃ, kasmā so bhikkhu bhagavato pujjataro ca pāsaṃsataro cāti? <hi rend="bold">tañhi tassā</hi>ti yasmā taṃ piṇḍapātapaṭikkhipanaṃ tassa bhikkhuno dīgharattaṃ appicchatāya…pe.… vīriyārambhāya saṃvattissati| kathaṃ? tassa hi sace aparena samayena paccayesu atricchatā vā pāpicchatā vā mahicchatā vā uppajjissati| tato naṃ iminā piṇḍapātapaṭikkhepaṅkusena nivāressati ‘‘are tvaṃ sugatātirittampi piṇḍapātaṃ paṭikkhipitvā īdisaṃ icchaṃ uppādesī’’ti evaṃ paccavekkhamāno| esa nayo asantuṭṭhiyā asaṃlekhassa cuppannassa nivāraṇe| evaṃ tāvassa appicchatāya santuṭṭhiyā saṃlekhāya saṃvattissati|</p>

<p rend="bodytext"><hi rend="bold">subharatāyā</hi>ti ettha ayaṃ saṃvaṇṇanā – idhekacco attanopi upaṭṭhākānampi dubbharo hoti dupposo| ekacco attanopi upaṭṭhākānampi subharo hoti suposo| kathaṃ? yo hi ambilādīni laddhā anambilādīni pariyesati, aññassa ghare laddhaṃ aññassa ghare chaḍḍento sabbaṃ gāmaṃ vicaritvā rittapattova vihāraṃ pavisitvā nipajjati, ayaṃ attano dubbharo| yo pana sālimaṃsodanādīnaṃ patte pūretvā dinnepi dummukhabhāvaṃ anattamanabhāvameva ca dasseti, tesaṃ vā sammukhāva taṃ piṇḍapātaṃ ‘‘kiṃ tumhehi dinna’’nti apasādento <pb ed="P" n="1.0097"/> sāmaṇeragahaṭṭhādīnampi deti<pb ed="V" n="1.0104"/>, ayaṃ upaṭṭhākānaṃ dubbharo| etaṃ disvā manussā dūrato parivajjanti dubbharo bhikkhu na sakkā positunti| yo pana yaṃkiñci lūkhaṃ vā paṇītaṃ vā laddhā tuṭṭhacittova bhuñjitvā vihāraṃ gantvā attano kammaṃ karoti, ayaṃ attano subharo| yo ca paresampi appaṃ vā bahuṃ vā lūkhaṃ vā paṇītaṃ vā dānaṃ ahīḷetvā attamano vippasannamukho hutvā tesaṃ sammukhāva paribhuñjitvā yāti, ayaṃ upaṭṭhākānaṃ subharo| etaṃ disvā manussā ativiya vissatthā honti – ‘‘amhākaṃ bhadanto subharo thokenapi tussati, mayameva naṃ posissāmā’’ti paṭiññaṃ katvā posenti|</p>

<p rend="bodytext">tattha sace aparena samayena assa attano vā upaṭṭhākānaṃ vā dubbharatānayena cittaṃ uppajjissati| tato naṃ iminā piṇḍapātapaṭikkhepaṅkusena nivāressati – ‘‘are tvaṃ sugatātirittampi piṇḍapātaṃ paṭikkhipitvā īdisaṃ <pb ed="M" n="1.0101"/> cittaṃ uppādesī’’ti evaṃ paccavekkhamāno, evamassa subharatāya saṃvattissati| sace panassa kosajjaṃ uppajjissati, tampi etenevaṅkusena nivāressati – ‘‘are tvaṃ nāma tadā sugatātirittampi piṇḍapātaṃ paṭikkhipitvā tathā jighacchādubbalyaparetopi samaṇadhammaṃ katvā ajja kosajjamanuyuñjasī’’ti evaṃ paccavekkhamāno, evamassa vīriyārambhāya saṃvattissati| evamassa idaṃ piṇḍapātapaṭikkhipanaṃ dīgharattaṃ appicchatāya…pe.… vīriyārambhāya saṃvattissati| evamassime pañca guṇā paripūrā dasa kathāvatthūni paripūressanti|</p>

<p rend="bodytext">kathaṃ? atra hi pāḷiyaṃyeva appicchatāsantuṭṭhitāvīriyārambhavasena tīṇi āgatāni, sesāni sallekhena saṅgahitāni| idañhi sabbakathāvatthūnaṃ nāmameva, yadidaṃ sallekho| yathāha – ‘‘yā ca kho ayaṃ, ānanda, kathā abhisallekhikā cetovinīvaraṇasappāyā ekantanibbidāya virāgāya nirodhāya upasamāya abhiññāya sambodhāya nibbānāya saṃvattati| seyyathidaṃ, appicchakathā’’ti (ma. ni. 3.189, 192) vitthāro| evaṃ ime pañca guṇā paripūrā dasa kathāvatthūni paripūressanti| dasa kathāvatthūni paripūrāni tisso sikkhā paripūressanti|</p>

<p rend="bodytext">kathaṃ? etesu hi appicchakathā santosakathā asaṃsaggakathā sīlakathāti imā catasso kathā adhisīlasikkhāsaṅgahitāyeva<pb ed="P" n="1.0098"/>| pavivekakathā vīriyārambhakathā samādhikathāti imā tisso adhicittasikkhasaṅgahitā<pb ed="V" n="1.0105"/>| paññākathā vimuttikathā vimuttiñāṇadassanakathāti imā tisso adhipaññāsikkhāsaṅgahitāti| evaṃ dasa kathāvatthūni paripūrāni tisso sikkhā paripūressanti| tisso sikkhā paripūrā pañca asekkhadhammakkhandhe paripūressanti|</p>

<p rend="bodytext">kathaṃ? paripūrā hi adhisīlasikkhā asekkho sīlakkhandhoyeva hoti, adhicittasikkhā asekkho samādhikkhandho, adhipaññāsikkhā asekkhā paññā-vimutti-vimuttiñāṇadassanakkhandhā evāti evaṃ tisso sikkhā paripūrā pañca asekkhadhammakkhandhe paripūressanti| pañca dhammakkhandhā paripūrā amataṃ nibbānaṃ paripūressanti| seyyathāpi uparipabbate pāvussako mahāmegho abhivuṭṭho <pb ed="M" n="1.0102"/> pabbatakandarasarasākhā paripūreti| tā paripūrā kusobbhe, kusobbhā mahāsobbhe, mahāsobbhā kunnadiyo, kunnadiyo mahānadiyo, mahānadiyo mahāsamuddasāgaraṃ paripūrenti; evameva tassa bhikkhuno ime pañca guṇā paripūrā dasa kathāvatthuni ādiṃ katvā yāva amataṃ nibbānaṃ paripūressanti| evamayaṃ bhikkhu dhammadāyādapaṭipadaṃ paṭipanno paramadhammadāyādaṃ labhatīti etamatthaṃ sampassamāno bhagavā ‘‘taṃ kissa hetu tañhi tassa, bhikkhave, bhikkhuno’’tiādimāha|</p>

<p rend="bodytext">evaṃ tassa bhikkhuno pujjatarapāsaṃsatarabhāvaṃ kāraṇena sādhetvā idāni te bhikkhū tathattāya sanniyojento <hi rend="bold">tasmā tiha me bhikkhave</hi>tiādimāha| kiṃ vuttaṃ hoti, yasmā yo taṃ piṇḍapātaṃ bhuñjitvā samaṇadhammaṃ kareyya, so imehi pañcahi mūlaguṇehi paribāhiro| yo pana abhuñjitvā kareyya, so imesaṃ bhāgī hoti – ‘‘tasmā tiha me, bhikkhave…pe.… no āmisadāyādā’’ti|</p>

<p rend="bodytext"><hi rend="bold">idamavoca bhagavā</hi>ti idaṃ nidānapariyosānato pabhuti yāva no āmisadāyādāti suttappadesaṃ bhagavā avoca| <hi rend="bold">idaṃ vatvāna sugato</hi>ti idañca suttappadesaṃ vatvāva sobhanāya paṭipadāya gatattā <hi rend="bold">sugato</hi>ti saṅkhaṃ pattoyeva bhagavā| <hi rend="bold">uṭṭhāyāsanā vihāraṃ pāvisī</hi> paññattavarabuddhāsanato uṭṭhahitvā vihāraṃ attano mahāgandhakuṭiṃ pāvisi asambhinnāya eva parisāya| kasmā <pb ed="P" n="1.0099"/> dhammathomanatthaṃ|</p>

<p rend="bodytext">buddhā <pb ed="V" n="1.0106"/> kira apariniṭṭhitāya desanāya vihāraṃ pavisantā dvīhi kāraṇehi pavisanti puggalathomanatthaṃ vā dhammathomanatthaṃ vā| puggalathomanatthaṃ pavisanto evaṃ cintesi – ‘‘imaṃ mayā saṃkhittena uddesaṃ uddiṭṭhaṃ, vitthārena avibhattaṃ, dhammapaṭiggāhakā bhikkhū uggahetvā ānandaṃ vā kaccānaṃ vā upasaṅkamitvā pucchissanti, te mayhaṃ ñāṇena saṃsandetvā kathessanti, tato dhammapaṭiggāhakā puna maṃ pucchissanti, tesaṃ ahaṃ sukathitaṃ, bhikkhave, ānandena sukathitaṃ kaccānena, maṃ cepi tumhe etamatthaṃ puccheyyātha, ahampi naṃ evameva byākareyyanti evaṃ te puggale thomessāmi, tato tesu gāravaṃ janetvā bhikkhū upasaṅkamissanti, tepi bhikkhū atthe ca dhamme ca <pb ed="M" n="1.0103"/> niyojessanti, te tehi niyojitā tisso sikkhā paripūrentā dukkhassantaṃ karissantī’’ti|</p>

<p rend="bodytext">dhammathomanatthaṃ pavisanto evaṃ cintesi, yathā idheva cintesi – ‘‘mayi vihāraṃ paviṭṭhe tameva āmisadāyādaṃ garahanto dhammadāyādañca thomento imissaṃyeva parisati nisinno sāriputto dhammaṃ desessati, evaṃ dvinnampi amhākaṃ ekajjhāsayāya matiyā desitā ayaṃ desanā aggā ca garukā ca bhavissati pāsāṇacchattasadisā| caturoghanittharaṇaṭṭhena titthe ṭhapitā nāvā viya maggagamanaṭṭhena catuyuttājaññaratho viya ca bhavissati| yathā ca ‘evaṃ karontassa ayaṃ daṇḍo’ti parisati āṇaṃ ṭhapetvā uṭṭhāyāsanā pāsādaṃ āruḷhe rājini tattheva nisinno senāpati taṃ raññā ṭhapitaṃ āṇaṃ pavatteti; evampi mayā ṭhapitaṃ desanaṃ imissaṃyeva parisati nisinno sāriputto thometvā desessati, evaṃ dvinnampi amhākaṃ matiyā desitā ayaṃ desanā balavatarā majjhanhikasūriyo viya pajjalissatī’’ti| evamidha dhammathomanatthaṃ uṭṭhāyāsanā vihāraṃ pāvisi|</p>

<p rend="bodytext">īdisesu ca ṭhānesu bhagavā nisinnāsaneyeva antarahito cittagatiyā vihāraṃ pavisatīti veditabbo| yadi hi kāyagatiyā gaccheyya, sabbā parisā bhagavantaṃ parivāretvā gaccheyya, sā ekavāraṃ bhinnā puna dussannipātā bhaveyyāti bhagavā cittagatiyā eva pāvisi|</p>

<p rend="bodytext" n="31"><hi rend="paranum">31</hi><hi rend="dot">.</hi> evaṃ <pb ed="P" n="1.0100"/> paviṭṭhe pana bhagavati bhagavato adhippāyānurūpaṃ taṃ dhammaṃ thometukāmo <hi rend="bold">tatra kho</hi> <pb ed="V" n="1.0107"/> <hi rend="bold">āyasmā sāriputto…pe.…etadavoca</hi>| tattha <hi rend="bold">āyasmā</hi>ti piyavacanametaṃ| <hi rend="bold">sāriputto</hi>ti tassa therassa nāmaṃ, tañca kho mātito, na pitito| rūpasāriyā hi brāhmaṇiyā so putto, tasmā sāriputtoti vuccati| <hi rend="bold">acirapakkantassā</hi>ti pakkantassa sato nacirena| <hi rend="bold">āvuso, bhikkhave</hi>ti ettha pana buddhā bhagavanto sāvake ālapantā bhikkhaveti ālapanti| sāvakā pana buddhehi sadisā mā homāti āvusoti paṭhamaṃ vatvā pacchā bhikkhaveti bhaṇanti| buddhehi ca ālapito bhikkhusaṅgho bhadanteti paṭivacanaṃ deti, sāvakehi āvusoti|</p>

<p rend="bodytext"><hi rend="bold">kittāvatā</hi> <pb ed="M" n="1.0104"/> <hi rend="bold">nu kho, āvuso</hi>ti ettha <hi rend="bold">kittāvatā</hi>ti paricchedavacanaṃ, kittakenāti vuttaṃ hoti| <hi rend="bold">nu</hi>kāro pucchāyaṃ| <hi rend="bold">kho</hi>kāro nipātamattaṃ| <hi rend="bold">satthu pavivittassa viharato</hi>ti, tīhi vivekehi kāyacittupadhivivekehi satthuno viharantassa| <hi rend="bold">vivekaṃ nānusikkhantī</hi>ti tiṇṇaṃ vivekānaṃ aññatarampi nānusikkhanti, āmisadāyādāva hontīti imamatthaṃ āyasmā sāriputto bhikkhū pucchi| esa nayo sukkapakkhepi|</p>

<p rend="bodytext">evaṃ vutte tamatthaṃ sotukāmā bhikkhū <hi rend="bold">dūratopi kho</hi>tiādimāhaṃsu| tattha <hi rend="bold">dūratopī</hi>ti tiroraṭṭhatopi tirojanapadatopi anekayojanagaṇanatopīti vuttaṃ hoti| <hi rend="bold">santike</hi>ti samīpe| <hi rend="bold">aññātu</hi>nti jānituṃ bujjhituṃ| <hi rend="bold">āyasmantaṃyeva sāriputtaṃ paṭibhātū</hi>ti āyasmatoyeva sāriputtassa bhāgo hotu, āyasmā pana sāriputto attano bhāgaṃ katvā vibhajatūti vuttaṃ hoti| āyasmato hi bhāgo yadidaṃ atthakkhānaṃ, amhākaṃ pana savanaṃ bhāgoti ayamettha adhippāyo, evaṃ saddalakkhaṇena sameti| keci pana bhaṇanti ‘‘paṭibhātūti dissatū’’ti| apare ‘‘upaṭṭhātū’’ti| <hi rend="bold">dhāressantī</hi>ti uggahessanti pariyāpuṇissanti| tato nesaṃ kathetukāmo thero <hi rend="bold">tena hī</hi>tiādimāha| tattha <hi rend="bold">tenā</hi>ti kāraṇavacanaṃ| <hi rend="bold">hi</hi>kāro nipāto| yasmā sotukāmāttha, yasmā ca mayhaṃ bhāraṃ āropayittha, tasmā suṇāthāti vuttaṃ hoti| tepi bhikkhū therassa vacanaṃ sampaṭicchiṃsu, tenāha ‘‘evamāvusoti…pe.…paccassosu’’nti|</p>

<p rend="bodytext">atha nesaṃ, āmisadāyādaṃ garahantena bhagavatā ‘‘tumhepi tena ādiyā bhaveyyāthā’’ti ekenevākārena <pb ed="P" n="1.0101"/> vuttamatthaṃ tīhi ākārehi dassento āyasmā sāriputto etadavoca – ‘‘idhāvuso<pb ed="V" n="1.0108"/>, satthu pavivittassa viharato…pe.… ettāvatā kho, āvuso, satthu pavivittassa viharato sāvakā vivekaṃ nānusikkhantī’’ti|</p>

<p rend="bodytext">ettāvatā yañca bhagavā āmisadāyādapaṭipadaṃ garahanto ‘‘tumhepi tena ādiyā bhaveyyāthā’’ti āha, yañca attanā pucchaṃ pucchi ‘‘kittāvatā nu kho…pe.… nānusikkhantī’’ti, tassa vitthārato attho suvibhatto hoti| so ca kho bhagavato ādiyabhāvaṃ anāmasitvāva| bhagavatoyeva hi yuttaṃ sāvake anuggaṇhantassa ‘‘ahampi <pb ed="M" n="1.0105"/> tena ādiyo bhavissāmī’’ti vattuṃ, na sāvakānaṃ| esa nayo sukkapakkhepi, ayaṃ tāvettha anusandhikkamayojanā|</p>

<p rend="bodytext">ayaṃ panatthavaṇṇanā <hi rend="bold">idhā</hi>ti imasmiṃ sāsane, <hi rend="bold">satthu pavivittassā</hi>ti satthuno tīhi vivekehi accantapavivittassa| <hi rend="bold">vivekaṃ nānusikkhantī</hi>ti kāyavivekaṃ nānusikkhanti, na paripūrentīti vuttaṃ hoti| yadi pana tividhaṃ vivekaṃ sandhāya vadeyya, pucchāya aviseso siyā| byākaraṇapakkho hi ayaṃ| tasmā iminā padena kāyavivekaṃ, ‘‘yesañca dhammāna’’ntiādinā cittavivekaṃ, ‘‘bāhulikā’’tiādinā upadhivivekañca dassetīti evamettha saṅkhepato attho veditabbo|</p>

<p rend="bodytext"><hi rend="bold">yesañca dhammāna</hi>nti lobhādayo sandhāyāha, ye parato ‘‘tatrāvuso lobho ca pāpako’’tiādinā nayena vakkhati| <hi rend="bold">nappajahantī</hi>ti na pariccajanti, cittavivekaṃ na paripūrentīti vuttaṃ hoti| <hi rend="bold">bāhulikā</hi>ti cīvarādibāhullāya paṭipannā| sāsanaṃ sithilaṃ gaṇhantīti <hi rend="bold">sāthalikā| okkamane pubbaṅgamā</hi>ti ettha <hi rend="bold">okkamanaṃ</hi> vuccanti avagamanaṭṭhena pañca nīvaraṇāni, tena pañcanīvaraṇapubbaṅgamāti vuttaṃ hoti| <hi rend="bold">paviveke</hi>ti upadhiviveke nibbāne| <hi rend="bold">nikkhittadhurā</hi>ti oropitadhurā, tadadhigamāya ārambhampi akurumānāti, ettāvatā upadhivivekaṃ na paripūrentīti vuttaṃ hoti|</p>

<p rend="bodytext">ettāvatā aniyameneva vatvā idāni desanaṃ niyamento ‘‘tatrāvuso’’tiādimāha| kasmā? sāvakā ‘‘tīhi ṭhānehī’’ti evañhi aniyametvāva vuccamāne ‘‘kampi maññe bhaṇati<pb ed="V" n="1.0109"/>, na amhe’’ti udāsināpi honti| ‘‘therā navā majjhimā’’ti evaṃ pana niyametvā vuccamāne amhe bhaṇatīti ādaraṃ karonti<pb ed="P" n="1.0102"/>| yathā raññā ‘‘amaccehi nagaravīthiyo sodhetabbā’’ti vuttepi ‘‘kena nu kho sodhetabbā’’ti maññamānā na sodhenti, attano attano gharadvāraṃ sodhetabbanti pana bheriyā nikkhantāya sabbe muhuttena sodhenti ca alaṅkaronti ca, evaṃsampadamidaṃ veditabbaṃ|</p>

<p rend="bodytext">tattha <hi rend="bold">tatrā</hi>ti tesu sāvakesu| <hi rend="bold">therā</hi>ti dasavasse upādāya vuccanti| <hi rend="bold">tīhi ṭhānehī</hi>ti tīhi kāraṇehi| ayañhi ṭhānasaddo issariyaṭṭhitikhaṇakāraṇesu dissati| ‘‘kiṃ panāyasmā devānamindo kammaṃ katvā <pb ed="M" n="1.0106"/> imaṃ ṭhānaṃ patto’’tiādīsu hi issariye dissati| ‘‘ṭhānakusalo hoti akkhaṇavedhī’’tiādīsu ṭhitiyaṃ| ‘‘ṭhānasovetaṃ tathāgataṃ paṭibhātī’’tiādīsu (ma. ni. 2.87) khaṇe| ‘‘ṭhānañca ṭhānato aṭṭhānañca aṭṭhānato’’tiādīsu (vibha. 809; ma. ni. 1.148) kāraṇe| idha pana kāraṇeyeva| kāraṇañhi yasmā tattha phalaṃ tiṭṭhati tadāyattavuttibhāvena, tasmā ṭhānanti vuccati|</p>

<p rend="bodytext"><hi rend="bold">iminā paṭhamena ṭhānena therā bhikkhū gārayhā</hi>ti ettha <hi rend="bold">gārayhā</hi>ti garahitabbā| <hi rend="bold">therā</hi> nāma samānā araññavanapatthāni pantāni senāsanāni na upenti, gāmantasenāsanaṃ na muñcanti, saṅgaṇikārāmataṃ vaḍḍhentā viharanti, kāyavivekampi na paripūrenti, navamajjhimakāle kīdisā ahesunti evaṃ ninditabbā honti, imaṃ nindaṃ āvuso labhantīti dasseti| <hi rend="bold">dutiyena ṭhānenā</hi>ti etthāpi ime nāma āvuso therāpi samānā yesaṃ dhammānaṃ satthā pahānamāha, te lobhādidhamme na jahanti, accharāsaṅghātamattampi ekamantaṃ nisīditvā cittekaggataṃ na labhanti, navamajjhimakāle kīdisā ahesunti evaṃ ninditabbā honti, imaṃ nindaṃ āvuso labhantīti dassetīti evaṃ yojanā kātabbā| <hi rend="bold">tatiyena ṭhānenā</hi>ti etthāpi ime nāmāvuso, therāpi samānā itarītarena na yāpenti, cīvarapattasenāsanapūtikāyamaṇḍanānuyogamanuyuttā viharanti upadhivivekaṃ apūrayamānā, navamajjhimakāle kīdisā ahesunti evaṃ ninditabbā honti, imaṃ nindaṃ, āvuso, labhantīti dassetīti evaṃ yojanā veditabbā| esa nayo majjhimanavavāresu|</p>

<p rend="bodytext">ayaṃ pana viseso| <hi rend="bold">majjhimā</hi>ti pañcavasse upādāya yāva nava vassā vuccanti| <hi rend="bold">navā</hi>ti <pb ed="V" n="1.0110"/> ūnapañcavassā vuccanti| yathā ca tattha navamajjhimakāle kīdisā ahesunti vuttaṃ, evamidha <pb ed="P" n="1.0103"/> navakāle kīdisā ahesuṃ, therakāle kīdisā bhavissanti, majjhimatherakāle kīdisā bhavissantīti vatvā yojetabbaṃ|</p>

<p rend="bodytext" n="32"><hi rend="paranum">32</hi><hi rend="dot">.</hi> imasmiñca kaṇhapakkhe vuttapaccanīkanayena sukkapakkhe attho veditabbo| ayaṃ panettha saṅkhepo| ime vata therāpi samānā yojanaparamparāya araññavanapatthāni pantāni senāsanāni sevanti, gāmantasenāsanaṃ upagantuṃ yuttakālepi na upagacchanti, evaṃ jiṇṇasarīrāpi āraddhavīriyā <pb ed="M" n="1.0107"/> paccayadāyakānaṃ pasādaṃ janenti, navamajjhimakāle kīdisā ahesunti iminā paṭhamena ṭhānena therā pāsaṃsā bhavanti, pasaṃsaṃ labhanti| lobhādayo pahāya cittavivekaṃ pūrenti, ayampi mahāthero saddhivihārikantevāsikaparivārito hutvā nisīdituṃ yuttakālepi īdisepi vaye vattamāne bhattakiccaṃ katvā paviṭṭho sāyaṃ nikkhamati, sāyaṃ paviṭṭho pāto nikkhamati, kasiṇaparikammaṃ karoti, samāpattiyo nibbatteti, maggaphalāni adhigacchati, sabbathāpi cittavivekaṃ pūretīti iminā dutiyena ṭhānena therā bhikkhū pāsaṃsā bhavanti, pasaṃsaṃ labhanti| yasmiṃ kāle therassa paṭṭadukūlakoseyyādīni sukhasamphassāni lahucīvarādīni yuttāni, tasmimpi nāma kāle ayaṃ mahāthero paṃsukūlāni dhāreti, asithilaṃ sāsanaṃ gahetvā vigatanīvaraṇo phalasamāpattiṃ appetvā upadhivivekaṃ paripūrayamāno viharati, navamajjhimakāle kīdiso ahosīti iminā tatiyena ṭhānena therā pāsaṃsā bhavanti, pasaṃsaṃ labhantīti| esa nayo majjhimanavavāresu|</p>

<p rend="bodytext" n="33"><hi rend="paranum">33</hi><hi rend="dot">.</hi> <hi rend="bold">tatrāvuso</hi>ti ko anusandhi, evaṃ navahākārehi āmisadāyādapaṭipadaṃ garahanto, navahi dhammadāyādapaṭipadaṃ thomento, aṭṭhārasahākārehi desanaṃ niṭṭhāpetvā, ye te ‘‘yesañca dhammānaṃ satthā pahānamāha, te ca dhamme na pajahantī’’ti evaṃ pahātabbadhammā vuttā| te sarūpato ‘‘ime te’’ti dassetumidaṃ ‘‘tatrāvuso, lobho cā’’tiādimāha, ayaṃ anusandhi|</p>

<p rend="bodytext">apica heṭṭhā pariyāyeneva dhammo kathito| āmisaṃ pana pariyāyenapi nippariyāyenapi kathitaṃ| idāni nippariyāyadhammaṃ lokuttaramaggaṃ kathetumidamāha| ayaṃ pettha anusandhi|</p>

<p rend="bodytext">tattha <pb ed="V" n="1.0111"/> <hi rend="bold">tatrā</hi>ti atītadesanānidassanaṃ, ‘‘satthu pavivittassa viharato sāvakā vivekaṃ nānusikkhantī’’tiādinā nayena vuttadesanāyanti vuttaṃ hoti| <hi rend="bold">lobho ca pāpako, doso ca pāpako</hi>ti ime dve dhammā pāpakā lāmakā, ime pahātabbāti <pb ed="P" n="1.0104"/> dasseti| tattha lubbhanalakkhaṇo <hi rend="bold">lobho</hi>| dussanalakkhaṇo <hi rend="bold">doso</hi>| tesu lobho āmisadāyādassa paccayānaṃ lābhe hoti, doso alābhe| lobhena <pb ed="M" n="1.0108"/> aladdhaṃ pattheti, dosena alabhanto vighātavā hoti| lobho ca deyyadhamme hoti, doso adāyake vā amanuññadāyake vā| lobhena navataṇhāmūlake dhamme paripūreti, dosena pañca macchariyāni|</p>

<p rend="bodytext">idāni tesaṃ pahānūpāyaṃ dassento <hi rend="bold">lobhassa ca pahānāyā</hi>tiādimāha| tassattho, tassa pana pāpakassa lobhassa ca dosassa ca pahānāya| <hi rend="bold">atthi majjhimā paṭipadā</hi>ti maggaṃ sandhāya idaṃ vuttaṃ| maggo hi lobho eko anto, doso eko antoti ete dve ante na upeti, na upagacchati, vimutto etehi antehi, tasmā ‘‘majjhimā paṭipadā’’ti vuccati| etesaṃ majjhe bhavattā <hi rend="bold">‘‘majjhimā,</hi> paṭipajjitabbato ca <hi rend="bold">paṭipadā</hi>ti| tathā kāmasukhallikānuyogo eko anto, attakilamathānuyogo eko anto, sassataṃ eko anto, ucchedo eko antoti purimanayeneva vitthāretabbaṃ|</p>

<p rend="bodytext"><hi rend="bold">cakkhukaraṇī</hi>tiādīhi pana tameva paṭipadaṃ thometi| sā hi saccānaṃ dassanāya saṃvattati dassanapariṇāyakaṭṭhenāti <hi rend="bold">cakkhukaraṇī</hi>| saccānaṃ ñāṇāya saṃvattati viditakaraṇaṭṭhenāti <hi rend="bold">ñāṇakaraṇī</hi>| rāgādīnañca vūpasamanato <hi rend="bold">upasamāya saṃvattati</hi>| catunnampi saccānaṃ abhiññeyyabhāvadassanato <hi rend="bold">abhiññāya saṃvattati| sambodho</hi>ti maggo, tassatthāya saṃvattanato <hi rend="bold">sambodhāya saṃvattati</hi>| maggoyeva hi maggatthāya saṃvattati maggena kātabbakiccakaraṇato| <hi rend="bold">nibbānaṃ</hi> nāma appaccayaṃ tassa pana sacchikiriyāya paccakkhakammāya saṃvattanato <hi rend="bold">nibbānāya saṃvattatī</hi>ti vuccati| ayamettha sāro| ito aññathā vaṇṇanā papañcā|</p>

<p rend="bodytext">idāni taṃ majjhimaṃ paṭipadaṃ sarūpato dassetukāmo ‘‘katamā ca sā’’ti pucchitvā ‘‘ayamevā’’tiādinā nayena vissajjeti|</p>

<p rend="bodytext">tattha <pb ed="V" n="1.0112"/> <hi rend="bold">ayamevā</hi>ti avadhāraṇavacanaṃ, aññamaggappaṭisedhanatthaṃ, buddhapaccekabuddhabuddhasāvakānaṃ sādhāraṇabhāvadassanatthañca| vuttañcetaṃ ‘‘eseva <pb ed="P" n="1.0105"/> maggo natthañño dassanassa visuddhiyā’’ti (dha. pa. 274)| svāyaṃ kilesānaṃ ārakattāpi <hi rend="bold">ariyo</hi>| aripahānāya saṃvattatītipi ariyena desitotipi ariyabhāvappaṭilābhāya saṃvattatītipi ariyo| aṭṭhahi aṅgehi upetattā <pb ed="M" n="1.0109"/> <hi rend="bold">aṭṭhaṅgiko,</hi> na ca aṅgavinimutto pañcaṅgikatūriyādīni viya| kilese mārento gacchati, maggati vā nibbānaṃ, maggīyati vā nibbānatthikehi, gammati vā tehi paṭipajjīyatīti <hi rend="bold">maggo| seyyathida</hi>nti nipāto, tassa katamo so iti ceti attho, katamāni vā tāni aṭṭhaṅgānīti| ekamekañhi aṅgaṃ maggoyeva| yathāha ‘‘sammādiṭṭhi maggo ceva hetu cā’’ti (dha. sa. 1039)| porāṇāpi bhaṇanti – ‘‘dassanamaggo sammādiṭṭhi, abhiniropanamaggo sammāsaṅkappo…pe.… avikkhepamaggo sammāsamādhī’’ti|</p>

<p rend="bodytext">sammādiṭṭhādīsu cetesu sammā dassanalakkhaṇā <hi rend="bold">sammādiṭṭhi</hi>| sammā abhiniropanalakkhaṇo <hi rend="bold">sammāsaṅkappo</hi>| sammā pariggahalakkhaṇā <hi rend="bold">sammāvācā</hi>| sammā samuṭṭhānalakkhaṇo <hi rend="bold">sammākammanto</hi>| sammā vodānalakkhaṇo <hi rend="bold">sammāājīvo</hi>| sammā paggahalakkhaṇo <hi rend="bold">sammāvāyāmo</hi>| sammā upaṭṭhānalakkhaṇā <hi rend="bold">sammāsati</hi>| sammā samādhānalakkhaṇo <hi rend="bold">sammāsamādhi</hi>| nibbacanampi nesaṃ sammā passatīti <hi rend="bold">sammādiṭṭhī</hi>ti eteneva nayena veditabbaṃ|</p>

<p rend="bodytext">tattha sammādiṭṭhi uppajjamānā micchādiṭṭhiṃ tappaccanīyakilese ca avijjañca pajahati, nibbānañca ārammaṇaṃ karoti, sampayuttadhamme ca passati, te ca kho asammohato, no ārammaṇato, tasmā ‘‘sammādiṭṭhī’’ti vuccati|</p>

<p rend="bodytext">sammāsaṅkappo micchāsaṅkappaṃ tappaccanīyakilese ca pajahati, nibbānañca ārammaṇaṃ karoti, sampayuttadhamme ca sammā abhiniropeti, tasmā ‘‘sammāsaṅkappo’’ti vuccati|</p>

<p rend="bodytext">sammāvācā micchāvācaṃ tappaccanīyakilese ca pajahati, nibbānañca ārammaṇaṃ karoti, sampayuttadhamme ca sammā pariggaṇhāti, tasmā ‘‘sammāvācā’’ti vuccati|</p>

<p rend="bodytext">sammākammanto <pb ed="V" n="1.0113"/> micchākammantaṃ tappaccanīyakilese ca pajahati, nibbānañca ārammaṇaṃ karoti, sampayuttadhamme ca sammā <pb ed="P" n="1.0106"/> samuṭṭhāpeti, tasmā ‘‘sammākammanto’’ti vuccati|</p>

<p rend="bodytext">sammāājīvo <pb ed="M" n="1.0110"/> micchāājīvaṃ tappaccanīyakilese ca pajahati, nibbānañca ārammaṇaṃ karoti, sampayuttadhamme ca sammā vodāpeti, tasmā ‘‘sammāājīvo’’ti vuccati|</p>

<p rend="bodytext">sammāvāyāmo micchāvāyāmaṃ tappaccanīyakilese ca kosajjañca pajahati, nibbānañca ārammaṇaṃ karoti, sampayuttadhamme ca sammā paggaṇhāti, tasmā ‘‘sammāvāyāmo’’ti vuccati|</p>

<p rend="bodytext">sammāsati micchāsatiṃ tappaccanīyakilese ca pajahati, nibbānañca ārammaṇaṃ karoti, sampayuttadhamme ca sammā upaṭṭhāpeti, tasmā ‘‘sammāsatī’’ti vuccati|</p>

<p rend="bodytext">sammāsamādhi micchāsamādhiṃ tappaccanīyakilese ca uddhaccañca pajahati, nibbānañca ārammaṇaṃ karoti, sampayuttadhamme ca sammā samādhiyati, tasmā ‘‘sammāsamādhī’’ti vuccati|</p>

<p rend="bodytext">idāni <hi rend="bold">ayaṃ kho sā, āvuso</hi>ti tameva paṭipadaṃ nigamento āha| tassattho, yvāyaṃ cattāropi lokuttaramagge ekato katvā kathito ‘‘aṭṭhaṅgiko maggo’’, ayaṃ kho sā, āvuso…pe.… nibbānāya saṃvattatīti|</p>

<p rend="bodytext">evaṃ pahātabbadhammesu lobhadose tappahānupāyañca dassetvā idāni aññepi pahātabbadhamme tesaṃ pahānupāyañca dassento <hi rend="bold">tatrāvuso, kodho cā</hi>tiādimāha| tattha kujjhanalakkhaṇo <hi rend="bold">kodho,</hi> caṇḍikkalakkhaṇo vā, āghātakaraṇaraso, dussanapaccupaṭṭhāno| upanandhanalakkhaṇo <hi rend="bold">upanāho,</hi> vera appaṭinissajjanaraso, kodhānupabandhabhāvapaccupaṭṭhāno| vuttañcetaṃ – ‘‘pubbakāle kodho, aparakāle upanāho’’tiādi (vibha. 891)|</p>

<p rend="bodytext">paraguṇamakkhanalakkhaṇo <hi rend="bold">makkho,</hi> tesaṃ vināsanaraso, tadavacchādanapaccupaṭṭhāno| yugaggāhalakkhaṇo <pb ed="V" n="1.0114"/> <hi rend="bold">paḷāso,</hi> paraguṇehi attano guṇānaṃ samīkaraṇaraso, paresaṃ guṇappamāṇena upaṭṭhānapaccupaṭṭhāno|</p>

<p rend="bodytext">parasampattikhīyanalakkhaṇā <hi rend="bold">issā,</hi> tassā akkhamanalakkhaṇā vā, tattha anabhiratirasā, tato vimukhabhāvapaccupaṭṭhānā| attano sampattinigūhanalakkhaṇaṃ <pb ed="M" n="1.0111"/> <hi rend="bold">maccheraṃ,</hi> attano sampattiyā parehi sādhāraṇabhāvasukhāyanarasaṃ, saṅkocanapaccupaṭṭhānaṃ|</p>

<p rend="bodytext">katapāpapaṭicchādanalakkhaṇā <hi rend="bold">māyā,</hi> tassa nigūhanarasā, tadāvaraṇapaccupaṭṭhānā| attano avijjamānaguṇapakāsanalakkhaṇaṃ <hi rend="bold">sāṭheyyaṃ,</hi> tesaṃ samudāharaṇarasaṃ, sarīrākārehipi tesaṃ vibhūtakaraṇapaccupaṭṭhānaṃ|</p>

<p rend="bodytext">cittassa uddhumātabhāvalakkhaṇo <pb ed="P" n="1.0107"/> <hi rend="bold">thambho,</hi> appatissayavuttiraso, amaddavatāpaccupaṭṭhāno| karaṇuttariyalakkhaṇo <hi rend="bold">sārambho,</hi> vipaccanīkatāraso, agāravapaccupaṭṭhāno|</p>

<p rend="bodytext">uṇṇatilakkhaṇo <hi rend="bold">māno,</hi> ahaṃkāraraso, uddhumātabhāvapaccupaṭṭhāno| abbhuṇṇatilakkhaṇo <hi rend="bold">atimāno,</hi> ativiya ahaṅkāraraso| accuddhumātabhāvapaccupaṭṭhāno|</p>

<p rend="bodytext">mattabhāvalakkhaṇo <hi rend="bold">mado,</hi> madaggāhaṇaraso, ummādapaccupaṭṭhāno| pañcasu kāmaguṇesu cittavossaggalakkhaṇo <hi rend="bold">pamādo,</hi> vossaggānuppadānaraso, sativippavāsapaccupaṭṭhānoti evaṃ imesaṃ dhammānaṃ lakkhaṇādīni veditabbāni| ayamettha saṅkhepo, vitthāro pana ‘‘tattha katamo kodho’’tiādinā <hi rend="bold">vibhaṅge</hi> (vibha. 891) vuttanayeneva veditabbo|</p>

<p rend="bodytext">visesato cettha āmisadāyādo attanā alabhanto aññassa lābhino kujjhati, tassa sakiṃ uppanno kodho <hi rend="bold">kodho</hi>yeva, tatuttari <hi rend="bold">upanāho</hi>| so evaṃ kuddho upanayhanto ca santepi aññassa lābhino guṇe makkheti, ahampi tādisoti ca yugaggāhaṃ gaṇhāti, ayamassa makkho ca paḷāso ca, evaṃ makkhī paḷāsī tassa lābhasakkārādīsu kiṃ imassa imināti issati padussati, ayamassa <hi rend="bold">issā</hi>| sace panassa kāci sampatti hoti, tassā tena sādhāraṇabhāvaṃ <pb ed="V" n="1.0115"/> na sahati, idamassa <hi rend="bold">maccheraṃ</hi>| lābhahetu kho pana attano santepi dose paṭicchādeti, ayamassa <hi rend="bold">māyā</hi>| asantepi guṇe pakāseti| idamassa <hi rend="bold">sāṭheyyaṃ</hi>| so evaṃ paṭipanno sace yathādhippāyaṃ lābhaṃ labhati, tena thaddho hoti amuducitto, nayidaṃ evaṃ kātabbanti ovadituṃ asakkuṇeyyo, ayamassa <hi rend="bold">thambho</hi>| sace pana naṃ koci kiñci vadati ‘‘nayidaṃ evaṃ kātabba’’nti, tena sāraddhacitto hoti bhākuṭikamukho ‘‘ko me <pb ed="M" n="1.0112"/> tva’’nti pasayha bhāṇī, ayamassa <hi rend="bold">sārambho</hi>| tato thambhena ‘‘ahameva seyyo’’ti attānaṃ maññanto mānī hoti| sārambhena ‘‘ke ime’’ti pare atimaññanto atimānī, ayamassa <hi rend="bold">māno</hi> ca <hi rend="bold">atimāno</hi> ca| so tehi mānātimānehi jātimadādianekarūpaṃ madaṃ janeti| matto samāno kāmaguṇādibhedesu vatthūsu pamajjati, ayamassa <hi rend="bold">mado</hi> ca <hi rend="bold">pamādo</hi> cāti|</p>

<p rend="bodytext">evaṃ āmisadāyādo aparimutto hoti imehi pāpakehi dhammehi aññehi ca evarūpehi| evaṃ tāvettha pahātabbadhammā veditabbā| pahānupāyo <pb ed="P" n="1.0108"/> pāṭhato ca atthato ca sabbattha nibbisesoyeva|</p>

<p rend="bodytext">ñāṇaparicayapāṭavatthaṃ panettha ayaṃ bhedo ca kamo ca bhāvanānayo ca veditabbo| tattha <hi rend="bold">bhedo</hi> tāva, ayañhi majjhimā paṭipadā kadāci ariyo aṭṭhaṅgiko maggo hoti, kadāci sattaṅgiko| ayañhi lokuttarapaṭhamajjhānavasena uppajjamāno aṭṭhaṅgiko maggo hoti, avasesajjhānavasena sattaṅgiko| ukkaṭṭhaniddesato panidha aṭṭhaṅgikoti vutto| ito parañhi maggaṅgaṃ natthi| evaṃ tāvettha bhedo veditabbo|</p>

<p rend="bodytext">yasmā pana sabbakusalānaṃ sammādiṭṭhi seṭṭhā, yathāha ‘‘paññā hi seṭṭhā kusalā vadantī’’ti (jā. 2.17.81)| kusalavāre ca pubbaṅgamā, yathāha ‘‘kathañca, bhikkhave, sammādiṭṭhi pubbaṅgamā hoti, sammādiṭṭhiṃ sammādiṭṭhīti pajānāti, micchādiṭṭhiṃ micchādiṭṭhīti pajānātī’’ti (ma. ni. 3.136) vitthāro| yathā cāha ‘‘vijjā ca kho, bhikkhave, pubbaṅgamā kusalānaṃ dhammānaṃ samāpattiyā’’ti| tappabhavābhinibbattāni sesaṅgāni, yathāha ‘‘sammādiṭṭhissa sammāsaṅkappo pahoti…pe.… sammāsatissa sammāsamādhi pahotī’’ti (ma. ni. 3.141)| tasmā <pb ed="V" n="1.0116"/> iminā kamena etāni aṅgāni vuttānīti evamettha <hi rend="bold">kamo</hi> veditabbo|</p>

<p rend="bodytext"><hi rend="bold">bhāvanānayo</hi>ti koci samathapubbaṅgamaṃ vipassanaṃ bhāveti, koci vipassanāpubbaṅgamaṃ samathaṃ| kathaṃ? idhekacco paṭhamaṃ upacārasamādhiṃ vā appanāsamādhiṃ vā uppādeti, ayaṃ samatho; so tañca taṃsampayutte ca dhamme aniccādīhi vipassati, ayaṃ vipassanā| iti paṭhamaṃ samatho, pacchā vipassanā| tena vuccati ‘‘samathapubbaṅgamaṃ vipassanaṃ bhāvetī’’ti| tassa samathapubbaṅgamaṃ vipassanaṃ bhāvayato maggo sañjāyati, so taṃ maggaṃ āsevati <pb ed="M" n="1.0113"/> bhāveti bahulīkaroti, tassa taṃ maggaṃ āsevato bhāvayato bahulīkaroto saṃyojanāni pahīyanti, anusayā byantīhonti, evaṃ samathapubbaṅgamaṃ vipassanaṃ bhāveti|</p>

<p rend="bodytext">idha panekacco vuttappakāraṃ samathaṃ anuppādetvāva pañcupādānakkhandhe aniccādīhi vipassati, ayaṃ <pb ed="P" n="1.0109"/> vipassanā| tassa vipassanāpāripūriyā tattha jātānaṃ dhammānaṃ vossaggārammaṇato uppajjati cittassa ekaggatā, ayaṃ samatho| iti paṭhamaṃ vipassanā pacchā samatho| tena vuccati ‘‘vipassanāpubbaṅgamaṃ samathaṃ bhāvetī’’ti| tassa vipassanāpubbaṅgamaṃ samathaṃ bhāvayato maggo sañjāyati, so taṃ maggaṃ āsevati…pe.… bahulīkaroti, tassa taṃ maggaṃ āsevato…pe.… anusayā byantīhonti (a. ni. 4.170; paṭi. ma. 2.1), evaṃ vipassanāpubbaṅgamaṃ samathaṃ bhāveti|</p>

<p rend="bodytext">samathapubbaṅgamaṃ pana vipassanaṃ bhāvayatopi vipassanāpubbaṅgamaṃ samathaṃ bhāvayatopi lokuttaramaggakkhaṇe samathavipassanā yuganaddhāva honti| evamettha bhāvanānayo veditabboti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">dhammadāyādasuttavaṇṇanā niṭṭhitā|</p>

</xml>