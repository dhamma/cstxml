<xml src="s0201a-m19.xml">

<p rend="subhead"><readunit id="m19">9. dvedhāvitakkasuttavaṇṇanā</readunit></p>

<p rend="bodytext" n="206"><hi rend="paranum">206</hi><hi rend="dot">.</hi> <pb ed="M" n="1.0383"/><pb ed="V" n="1.0393"/><pb ed="P" n="2.0079"/> <hi rend="bold">me suta</hi>nti dvedhāvitakkasuttaṃ| tattha <hi rend="bold">dvidhā katvā dvidhā katvā</hi>ti dve dve bhāge katvā| <hi rend="bold">kāmavitakko</hi>ti kāmapaṭisaṃyutto vitakko| <hi rend="bold">byāpādavitakko</hi>ti byāpādapaṭisaṃyutto vitakko| <hi rend="bold">vihiṃsāvitakko</hi>ti vihiṃsāpaṭisaṃyutto vitakko| <hi rend="bold">ekaṃ bhāga</hi>nti ajjhattaṃ vā bahiddhā vā oḷāriko vā sukhumo vā sabbo pāyaṃ vitakko akusalapakkhikoyevāti tayopi kāmabyāpādavihiṃsāvitakke ekaṃ koṭṭhāsamakāsiṃ| kāmehi nissaṭo nekkhammapaṭisaṃyutto vitakko <hi rend="bold">nekkhammavitakko</hi> nāma, so yāva paṭhamajjhānā vaṭṭati| abyāpādapaṭisaṃyutto vitakko <hi rend="bold">abyāpādavitakko,</hi> so mettāpubbabhāgato paṭṭhāya yāva paṭhamajjhānā vaṭṭati| avihiṃsāpaṭisaṃyutto vitakko <hi rend="bold">avihiṃsāvitakko,</hi> so karuṇāpubbabhāgato paṭṭhāya yāva paṭhamajjhānā vaṭṭati| <hi rend="bold">dutiyaṃ bhāga</hi>nti sabbopāyaṃ kusalapakkhikoyevāti dutiyaṃ koṭṭhāsamakāsiṃ| iminā bodhisattassa vitakkaniggahaṇakālo kathito|</p>

<p rend="bodytext">bodhisattassa hi chabbassāni padhānaṃ padahantassa nekkhammavitakkādayo puñjapuñjā mahānadiyaṃ oghā viya pavattiṃsu| satisammosena pana sahasā kāmavitakkādayo uppajjitvā kusalavāraṃ pacchinditvā sayaṃ akusalajavanavārā hutvā tiṭṭhanti| tato bodhisatto cintesi – ‘‘mayhaṃ ime kāmavitakkādayo kusalavāraṃ pacchinditvā tiṭṭhanti, handāhaṃ ime vitakke dve bhāge katvā viharāmī’’ti kāmavitakkādayo akusalapakkhikāti ekaṃ bhāgaṃ karoti nekkhammavitakkādayo kusalapakkhikāti ekaṃ| atha puna cintesi – ‘‘akusalapakkhato āgataṃ vitakkaṃ mantena kaṇhasappaṃ uppīḷetvā gaṇhanto viya amittaṃ gīvāya akkamanto viya ca niggahessāmi, nāssa vaḍḍhituṃ dassāmi| kusalapakkhato āgataṃ vitakkaṃ meghasamaye meghaṃ viya sukhette sālakalyāṇipotakaṃ viya ca sīghaṃ vaḍḍhessāmī’’ti| so tathā katvā akusalavitakke niggaṇhi, kusalavitakke vaḍḍhesi| evaṃ iminā bodhisattassa vitakkaniggahaṇanakālo kathitoti veditabbo|</p>

<p rend="bodytext" n="207"><hi rend="paranum">207</hi><hi rend="dot">.</hi> idāni <pb ed="V" n="1.0394"/><pb ed="P" n="2.0080"/> yathāssa te vitakkā uppajjiṃsu, yathā ca ne niggahesi, taṃ dassento <hi rend="bold">tassa mayhaṃ, bhikkhave</hi>tiādimāha| tattha <hi rend="bold">appamattassā</hi>ti satiyā <pb ed="M" n="1.0384"/> avippavāse ṭhitassa| <hi rend="bold">ātāpino</hi>ti ātāpavīriyavantassa| <hi rend="bold">pahitattassā</hi>ti pesitacittassa| <hi rend="bold">uppajjati kāmavitakko</hi>ti bodhisattassa chabbassāni padhānaṃ padahato rajjasukhaṃ vā ārabbha, pāsāde vā nāṭakāni vā orodhe vā kiñcideva vā sampattiṃ ārabbha kāmavitakko nāma na uppannapubbo| dukkarakārikāya panassa āhārūpacchedena adhimattakasimānaṃ pattassa etadahosi – ‘‘na sakkā āhārūpacchedena visesaṃ nibbattetuṃ, yaṃnūnāhaṃ oḷārikaṃ āhāraṃ āhāreyya’’nti| so uruvelaṃ piṇḍāya pāvisi| manussā – ‘‘mahāpuriso pubbe āharitvā dinnampi na gaṇhi, addhāssa idāni manoratho matthakaṃ patto, tasmā sayameva āgato’’ti paṇītapaṇītaṃ āhāraṃ upahariṃsu| bodhisattassa attabhāvo nacirasseva pākatiko ahosi| jarājiṇṇattabhāvo hi sappāyabhojanaṃ labhitvāpi pākatiko na hoti| bodhisatto pana daharo| tenassa sappāyabhojanaṃ bhuñjato attabhāvo na cirasseva pākatiko jāto, vippasannāni indriyāni, parisuddho chavivaṇṇo, samuggatatārāgaṇaṃ viya nabhaṃ paripuṇṇadvattiṃsamahāpurisalakkhaṇappaṭimaṇḍitasarīraṃ ahosi| so taṃ oloketvā ‘‘tāva kilanto nāma attabhāvo evaṃ paṭipākatiko jāto’’ti cintetvā attano paññāmahantatāya evaṃ parittakampi vitakkaṃ gahetvā kāmavitakkoti akāsi|</p>

<p rend="bodytext">paṇṇasālāya purato nisinno camarapasadagavayarohitamigādike magagaṇe manuññasaddaravane moravanakukkuṭādike pakkhigaṇe nīluppalakumudakamalādisañchannāni pallalāni nānākusumasañchannaviṭapā vanarājiyo maṇikkhandhanimmalajalapavāhañca nadiṃ nerañjaraṃ passati| tassa evaṃ hoti ‘‘sobhanā vatime migajātā pakkhigaṇā pallalāni vanarājiyo nadī nerañjarā’’ti| so tampi evaṃ parittakaṃ vitakkaṃ gahetvā kāmavitakkamakāsi, tenāha ‘‘uppajjati kāmavitakko’’ti|</p>

<p rend="bodytext"><hi rend="bold">attabyābādhāyapī</hi>ti <pb ed="P" n="2.0081"/> attadukkhāyapi| esevanayo sabbattha| kiṃ pana mahāsattassa ubhayadukkhāya saṃvattanakavitakko nāma atthīti? natthi| apariññāyaṃ ṭhitassa pana vitakko yāva ubhayabyābādhāya saṃvattatīti etāni tīṇi nāmāni labhati, tasmā evamāha| <hi rend="bold">paññānirodhiko</hi>ti <pb ed="V" n="1.0395"/> anuppannāya <pb ed="M" n="1.0385"/> lokiyalokuttarāya paññāya uppajjituṃ na deti, lokiyapaññaṃ pana aṭṭhasamāpattipañcābhiññāvasena uppannampi samucchinditvā khipatīti <hi rend="bold">paññānirodhiko| vighātapakkhiko</hi>ti dukkhakoṭṭhāsiko| asaṅkhataṃ nibbānaṃ nāma, taṃ paccakkhaṃ kātuṃ na detīti <hi rend="bold">anibbānasaṃvattaniko| abbhatthaṃ gacchatī</hi>ti khayaṃ natthibhāvaṃ gacchati| udakapupphuḷako viya nirujjhati| <hi rend="bold">pajahamevā</hi>ti pajahimeva| <hi rend="bold">vinodamevā</hi>ti nīharimeva| <hi rend="bold">byantameva naṃ akāsi</hi>nti vigatantaṃ nissesaṃ parivaṭumaṃ paricchinnameva naṃ akāsiṃ|</p>

<p rend="bodytext" n="208"><hi rend="paranum">208</hi><hi rend="dot">.</hi> <hi rend="bold">byāpādavitakko</hi>ti na bodhisattassa parūpaghātappaṭisaṃyutto nāma vitakko citte uppajjati, athassa ativassaccuṇhatisītādīni pana paṭicca cittavipariṇāmabhāvo hoti, taṃ sandhāya ‘‘byāpādavitakko’’ti āha| <hi rend="bold">vihiṃsāvitakko</hi>ti na mahāsattassa paresaṃ dukkhuppādanappaṭisaṃyutto vitakko uppajjati, citte pana uddhatākāro anekaggatākāro hoti, taṃ gahetvā vihiṃsāvitakkamakāsi| paṇṇasālādvāre nisinno hi sīhabyagghādike vāḷamige sūkarādayo khuddamige vihiṃsante passati| atha bodhisatto imasmimpi nāma akutobhaye araññe imesaṃ tiracchānagatānaṃ paccatthikā uppajjanti, balavanto dubbale khādanti, balavantakhāditā vattantīti kāruññaṃ uppādeti| aññepi biḷārādayo kukkuṭamūsikādīni khādante passati, gāmaṃ piṇḍāya paviṭṭho manusse rājakammikehi upaddute vadhabandhādīni anubhavante attano kasivaṇijjādīni kammāni katvā jīvituṃ na labhantīti kāruññaṃ uppādeti, taṃ sandhāya ‘‘uppajjati vihiṃsāvitakko’’ti āha| <hi rend="bold">tathā tathā</hi>ti tena tena ākārena| idaṃ vuttaṃ hoti – kāmavitakkādīsu yaṃ yaṃ vitakketi, yaṃ yaṃ vitakkaṃ pavatteti, tena tene cassākārena kāmavitakkādibhāvo cetaso <pb ed="P" n="2.0082"/> na hi hotīti| <hi rend="bold">pahāsi nekkhammavitakka</hi>nti nekkhammavitakkaṃ pajahati| <hi rend="bold">bahulamakāsī</hi>ti bahulaṃ karoti| <hi rend="bold">tassa taṃ kāmavitakkāya citta</hi>nti tassa taṃ cittaṃ kāmavitakkatthāya| yathā kāmavitakkasampayuttaṃ <pb ed="M" n="1.0386"/> hoti, evamevaṃ namatīti attho| sesapadesupi eseva nayo|</p>

<p rend="bodytext">idāni atthadīpikaṃ upamaṃ dassento <hi rend="bold">seyyathāpī</hi> tiādimāha| tattha <hi rend="bold">kiṭṭhasambādhe</hi>ti sassasambādhe| <hi rend="bold">ākoṭeyyā</hi>ti ujukaṃ piṭṭhiyaṃ pahareyya| <hi rend="bold">paṭikoṭeyyā</hi>ti tiriyaṃ phāsukāsu pahareyya| <hi rend="bold">sannirundheyyā</hi>ti āvaritvā tiṭṭheyya| <hi rend="bold">sannivāreyyā</hi>ti ito cito ca gantuṃ na dadeyya<pb ed="V" n="1.0396"/>| <hi rend="bold">tatonidāna</hi>nti tena kāraṇena, evaṃ arakkhitānaṃ gunnaṃ paresaṃ sassakhādanakāraṇenāti attho| bālo hi gopāloko evaṃ gāvo arakkhamāno ‘‘ayaṃ amhākaṃ bhattavetanaṃ khādati, ujuṃ gāvo rakkhitumpi na sakkoti, kulehi saddhiṃ veraṃ gaṇhāpetī’’ti gosāmikānampi santikā vadhādīni pāpuṇāti, kiṭṭhasāmikānampi| paṇḍito pana imāni cattāri bhayāni sampassanto gāvo sādhukaṃ rakkhati, taṃ sandhāyetaṃ vuttaṃ| <hi rend="bold">ādīnava</hi>nti upaddavaṃ| <hi rend="bold">okāra</hi>nti lāmakaṃ, khandhesu vā otāraṃ| <hi rend="bold">saṃkilesa</hi>nti kiliṭṭhabhāvaṃ| <hi rend="bold">nekkhamme</hi>ti nekkhammamhi| <hi rend="bold">ānisaṃsa</hi>nti visuddhipakkhaṃ| <hi rend="bold">vodānapakkha</hi>nti idaṃ tasseva vevacanaṃ, kusalānaṃ dhammānaṃ nekkhammamhi visuddhipakkhaṃ addasanti attho|</p>

<p rend="bodytext" n="209"><hi rend="paranum">209</hi><hi rend="dot">.</hi> <hi rend="bold">nekkhamma</hi>nti ca kāmehi nissaṭaṃ sabbakusalaṃ, ekadhamme saṅgayhamāne nibbānameva| tatridaṃ opammasaṃsandanaṃ – kiṭṭhasambādhaṃ viya hi rūpādiārammaṇaṃ, kūṭagāvo viya kūṭacittaṃ, paṇḍitagopālako viya bodhisatto, catubbidhabhayaṃ viya attaparūbhayabyābādhāya saṃvattanavitakko, paṇḍitagopālakassa catubbidhaṃ bhayaṃ disvā kiṭṭhasambādhe appamādena gorakkhaṇaṃ viya bodhisattassa chabbassāni padhānaṃ padahato attabyābādhādibhayaṃ disvā rūpādīsu ārammaṇesu yathā kāmavitakkādayo na uppajjanti, evaṃ cittarakkhaṇaṃ| <hi rend="bold">paññāvuddhiko</hi>tiādīsu anuppannāya lokiyalokuttarapaññāya uppādāya, uppannāya ca vuddhiyā saṃvattatīti <pb ed="P" n="2.0083"/> <hi rend="bold">paññāvuddhiko</hi>| na dukkhakoṭṭhāsāya saṃvattatīti <hi rend="bold">avighātapakkhiko</hi>| nibbānadhātusacchikiriyāya saṃvattatīti <hi rend="bold">nibbānasaṃvattaniko| rattiṃ cepi naṃ, bhikkhave, anuvitakkeyya</hi>nti sakalarattiṃ cepi taṃ vitakkaṃ pavatteyyaṃ| <hi rend="bold">tatonidāna</hi>nti taṃmūlakaṃ| <hi rend="bold">ohaññeyyā</hi>ti ugghātīyeyya, uddhaccāya saṃvatteyyāti <pb ed="M" n="1.0387"/> attho| <hi rend="bold">ārā</hi>ti dūre| <hi rend="bold">samādhimhā</hi>ti upacārasamādhitopi appanāsamādhitopi| <hi rend="bold">so kho ahaṃ, bhikkhave, ajjhattameva citta</hi>nti so ahaṃ, bhikkhave, mā me cittaṃ samādhimhā dūre hotūti ajjhattameva cittaṃ saṇṭhapemi, gocarajjhatte ṭhapemīti attho| <hi rend="bold">sannisādemī</hi>ti tattheva ca naṃ sannisīdāpemi| <hi rend="bold">ekodiṃ karomī</hi>ti ekaggaṃ karomi| <hi rend="bold">samādahāmī</hi>ti sammā ādahāmi, suṭṭhu āropemīti attho| <hi rend="bold">mā me cittaṃ ūhaññī</hi>ti mā mayhaṃ cittaṃ ugghātīyittha, mā uddhaccāya saṃvattatūti attho|</p>

<p rend="bodytext" n="210"><hi rend="paranum">210</hi><hi rend="dot">.</hi> <hi rend="bold">uppajjati abyāpādavitakko…pe.… avihiṃsāvitakko</hi>ti ettha yo so imāya heṭṭhā <pb ed="V" n="1.0397"/> vuttataruṇavipassanāya saddhiṃ uppannavitakko kāmapaccanīkaṭṭhena <hi rend="bold">nekkhammavitakko</hi>ti vutto| soyeva byāpādapaccanīkaṭṭhena <hi rend="bold">abyāpādavitakko</hi>ti ca vihiṃsāpaccanīkaṭṭhena <hi rend="bold">avihiṃsāvitakko</hi>ti ca vutto|</p>

<p rend="bodytext">ettāvatā bodhisattassa samāpattiṃ nissāya vipassanāpaṭṭhapanakālo kathito| yassa hi samādhipi taruṇo, vipassanāpi| tassa vipassanaṃ paṭṭhapetvā aticiraṃ nisinnassa kāyo kilamati, anto aggi viya uṭṭhahati, kacchehi sedā muccanti, matthakato usumavaṭṭi viya uṭṭhahati, cittaṃ haññati vihaññati vipphandati| so puna samāpattiṃ samāpajjitvā taṃ paridametvā mudukaṃ katvā samassāsetvā puna vipassanaṃ paṭṭhapeti| tassa puna aticiraṃ nisinnassa tatheva hoti| so puna samāpattiṃ samāpajjitvā tatheva karoti| vipassanāya hi bahūpakārā samāpatti|</p>

<p rend="bodytext">yathā yodhassa phalakakoṭṭhako nāma bahūpakāro hoti, so taṃ nissāya saṅgāmaṃ pavisati, tattha hatthīhipi assehipi yodhehipi saddhiṃ kammaṃ katvā āvudhesu vā khīṇesu bhuñjitukāmatādibhāve <pb ed="P" n="2.0084"/> vā sati nivattitvā phalakakoṭṭhakaṃ pavisitvā āvudhānipi gaṇhāti, vissamatipi, bhuñjatipi, pānīyampi pivati, sannāhampi paṭisannayhati, taṃ taṃ katvā puna saṅgāmaṃ pavisati, tattha kammaṃ katvā puna uccārādipīḷito vā kenacideva vā karaṇīyena phalakakoṭṭhakaṃ pavisati| tattha santhambhitvā puna <pb ed="M" n="1.0388"/> saṅgāmaṃ pavisati, evaṃ yodhassa phalakakoṭṭhako viya vipassanāya bahūpakārā samāpatti|</p>

<p rend="bodytext">samāpattiyā pana saṅgāmanittharaṇakayodhassa phalakakoṭṭhakatopi vipassanā bahūpakāratarā| kiñcāpi hi samāpattiṃ nissāya vipassanaṃ paṭṭhapeti, vipassanā pana thāmajātā samāpattimpi rakkhati| thāmajātaṃ karoti|</p>

<p rend="bodytext">yathā hi thale nāvampi nāvāya bhaṇḍampi sakaṭabhāraṃ karonti| udakaṃ patvā pana sakaṭampi sakaṭabhaṇḍampi yuttagoṇepi nāvābhāraṃ karonti| nāvā tiriyaṃ sotaṃ chinditvā sotthinā supaṭṭanaṃ gacchati, evamevaṃ kiñcāpi samāpattiṃ nissāya vipassanaṃ paṭṭhapeti, vipassanā <pb ed="V" n="1.0398"/> pana thāmajātā samāpattimpi rakkhati, thāmajātaṃ karoti| thalaṃ patvā sakaṭaṃ viya hi samāpatti| udakaṃ patvā nāvā viya vipassanā| iti bodhisattassa ettāvatā samāpattiṃ nissāya vipassanāpaṭṭhapanakālo kathitoti veditabbo|</p>

<p rend="bodytext"><hi rend="bold">yaññadevā</hi>tiādi kaṇhapakkhe vuttānusāreneva veditabbaṃ, idhāpi atthadīpikaṃ upamaṃ dassetuṃ <hi rend="bold">seyyathāpī</hi>tiādimāha| tattha <hi rend="bold">gāmantasambhatesū</hi>ti gāmantaṃ āhaṭesu| <hi rend="bold">satikaraṇīyameva hotī</hi>ti <hi rend="bold">etā gāvo</hi>ti satiuppādanamattameva kātabbaṃ hoti| ito cito ca gantvā ākoṭanādikiccaṃ natthi| <hi rend="bold">ete dhammā</hi>ti ete samathavipassanā dhammāti satuppādanamattameva kātabbaṃ hoti| iminā bodhisattassa samathavipassanānaṃ thāmajātakālo kathito| tadā kirassa samāpattiṃ appanatthāya nisinnassa aṭṭha samāpattiyo ekāvajjanena āpāthaṃ āgacchanti, vipassanaṃ paṭṭhapetvā nisinno satta anupassanā ekappahāreneva āruḷho hoti|</p>

<p rend="bodytext" n="215"><hi rend="paranum">215</hi><hi rend="dot">.</hi> <hi rend="bold">seyyathāpī</hi>ti idha kiṃ dasseti? ayaṃ pāṭiyekko anusandhi, sattānañhi hitūpacāraṃ attano satthubhāvasampadañca <pb ed="P" n="2.0085"/> dassento bhagavā imaṃ desanaṃ ārabhi| tattha <hi rend="bold">araññe</hi>ti aṭaviyaṃ| <hi rend="bold">pavane</hi>ti vanasaṇḍe| atthato hi idaṃ dvayaṃ ekameva, paṭhamassa pana dutiyaṃ vevacanaṃ| <hi rend="bold">ayogakkhemakāmo</hi>ti catūhi yogehi khemaṃ nibbhayaṭṭhānaṃ anicchanto bhayameva icchanto<pb ed="M" n="1.0389"/>| <hi rend="bold">sovatthiko</hi>ti suvatthibhāvāvaho| <hi rend="bold">pītigamanīyo</hi>ti tuṭṭhiṃ gamanīyo| ‘‘pītagamanīyo’’ti vā pāṭho| <hi rend="bold">pidaheyyā</hi>ti sākhādīhi thakeyya| <hi rend="bold">vivareyyā</hi>ti visadamukhaṃ katvā vivaṭaṃ kareyya| <hi rend="bold">kummagga</hi>nti udakavanapabbatādīhi sanniruddhaṃ amaggaṃ| <hi rend="bold">odaheyya okacara</hi>nti tesaṃ oke caramānaṃ viya ekaṃ dīpakamigaṃ ekasmiṃ ṭhāne ṭhapeyya| <hi rend="bold">okacārika</hi>nti dīgharajjuyā bandhitaṃyeva migiṃ|</p>

<p rend="bodytext">migaluddako hi araññaṃ migānaṃ vasanaṭṭhānaṃ gantvā ‘‘idha vasanti, iminā maggena nikkhamanti, ettha caranti, ettha pivanti, iminā maggena pavisantī’’ti sallakkhetvā maggaṃ pidhāya kummaggaṃ vivaritvā okacarañca okacārikañca ṭhapetvā sayaṃ paṭicchannaṭṭhāne sattiṃ gahetvā tiṭṭhati| atha sāyanhasamaye migā akutobhaye araññe caritvā pānīyaṃ pivitvā migapotakehi saddhiṃ kīḷamānā vasanaṭṭhānasantikaṃ āgantvā okacarañca okacārikañca disvā <pb ed="V" n="1.0399"/> ‘‘sahāyakā no āgatā bhavissantī’’ti nirāsaṅkā pavisanti, te maggaṃ pihitaṃ disvā ‘‘nāyaṃ maggo, ayaṃ maggo bhavissatī’’ti kummaggaṃ paṭipajjanti| migaluddako na tāva kiñci karoti, paviṭṭhesu pana sabbapacchimaṃ saṇikaṃ paharati| so uttasati, tato sabbe uttasitvā ‘‘bhayaṃ uppanna’’nti purato olokentā udakena vā vanena vā pabbatena vā sanniruddhaṃ maggaṃ disvā ubhohi passehi aṅgulisaṅkhalikaṃ viya gahanavanaṃ pavisituṃ asakkontā paviṭṭhamaggeneva nikkhamituṃ ārabhanti| luddako tesaṃ nivattanabhāvaṃ ñatvā ādito paṭṭhāya tiṃsampi cattālīsampi mige ghāteti| idaṃ sandhāya <hi rend="bold">evañhi so, bhikkhave, mahāmigasaṅgho aparena samayena anayabyasanaṃ āpajjeyyā</hi>ti vuttaṃ|</p>

<p rend="bodytext">‘‘nandīrāgassetaṃ adhivacanaṃ, avijjāyetaṃ adhivacana’’nti ettha yasmā ime sattā avijjāya aññāṇā hutvā nandīrāgena ābandhitvā rūpārammaṇādīni upanītā vaṭṭadukkhasattiyā <pb ed="P" n="2.0086"/> ghātaṃ labhanti| tasmā bhagavā okacaraṃ nandīrāgoti, okacārikaṃ avijjāti katvā dassesi|</p>

<p rend="bodytext">migaluddako hi ekadāpi tesaṃ sākhābhaṅgena sarīraṃ puñchitvā manussagandhaṃ apanetvā okacaraṃ ekasmiṃ ṭhāne ṭhapetvā okacārikaṃ saha rajjuyā vissajjetvā attānaṃ paṭicchādetvā sattiṃ ādāya okacarassa santike tiṭṭhati, okacārikā migagaṇassa caraṇaṭṭhānābhimukhī gacchati<pb ed="M" n="1.0390"/>| taṃ disvā migā sīsāni ukkhipitvā tiṭṭhanti, sāpi sīsaṃ ukkhipitvā tiṭṭhati, te ‘‘amhākaṃ samajātikā aya’’nti gocaraṃ gaṇhanti| sāpi tiṇāni khādantī viya saṇikaṃ upagacchati| āraññiko yūthapatimigo tassā vātaṃ labhitvā sakabhariyaṃ vissajjetvā tadabhimukho hoti|</p>

<p rend="bodytext">sattānañhi navanavameva piyaṃ hoti| okacārikā āraññikassa migassa accāsannabhāvaṃ adatvā tadabhimukhīva pacchato paṭikkamitvā okacarassa santikaṃ gacchati, yattha yatthassā rajju laggati, tattha tattha khurena paharitvā moceti, āraññiko migo okacaraṃ disvā okacārikāya sammatto hutvā okacare usūyaṃ katvā piṭṭhiṃ nāmetvā sīsaṃ kampento tiṭṭhati, tasmiṃ khaṇe sattiṃ jivhāya lehantopi ‘‘kiṃ eta’’nti na jānāti, okacaropi <pb ed="V" n="1.0400"/> sacassa uparibhāgena taṃ migaṃ paharituṃ sukhaṃ hoti, piṭṭhiṃ nāmeti| sacassa heṭṭhābhāgena paharituṃ sukhaṃ hoti, hadayaṃ unnāmeti| atha luddako āraññikaṃ migaṃ sattiyā paharitvā tattheva ghātetvā maṃsaṃ ādāya gacchati| evameva yathā so migo okacārikāya sammatto okacare usūyaṃ katvā sattiṃ jivhāya lehantopi kiñci na jānāti, tathā ime sattā avijjāya sammattā andhabhūtā kiñci ajānantā rūpādīsu nandīrāgaṃ upagamma vaṭṭadukkhasattiyā vadhaṃ labhantīti bhagavā okacaraṃ nandīrāgoti, okacārikaṃ avijjāti katvā dassesi|</p>

<p rend="bodytext"><hi rend="bold">iti kho, bhikkhave, vivaṭo mayā khemo maggo</hi>ti iti kho, bhikkhave, mayā imesaṃ sattānaṃ hitacaraṇena sammāsambodhiṃ patvā ahaṃ buddhosmīti tuṇhībhūtena anisīditvā dhammacakkappavattanato paṭṭhāya dhammaṃ desentena vivaṭo khemo ariyo aṭṭhaṅgiko maggo, pihito kummaggo<pb ed="P" n="2.0087"/>, aññātakoṇḍaññādīnaṃ bhabbapuggalānaṃ ūhato okacaro nandīrāgo dvedhā chetvā pātito, nāsitā okacārikā avijjā sabbena sabbaṃ samugghātitāti attano hitūpacāraṃ dassesi| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">dvedhāvitakkasuttavaṇṇanā niṭṭhitā|</p>

</xml>