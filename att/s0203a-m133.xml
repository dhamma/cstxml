<xml src="s0203a-m133.xml">
<sutra id="m133"/>
<p rend="subhead">3. mahākaccānabhaddekarattasuttavaṇṇanā</p>

<p rend="bodytext" n="279"><hi rend="paranum">279</hi><hi rend="dot">.</hi> <hi rend="bold">evaṃ</hi> <pb ed="V" n="4.0180"/> <hi rend="bold">me suta</hi>nti mahākaccānabhaddekarattasuttaṃ| tattha <hi rend="bold">tapodārāme</hi>ti tattodakassa rahadassa vasena evaṃladdhanāme ārāme| vebhārapabbatassa <pb ed="P" n="5.0005"/> kira heṭṭhā bhūmaṭṭhakanāgānaṃ pañcayojanasatikaṃ nāgabhavanaṃ devalokasadisaṃ maṇimayena talena ārāmuyyānehi ca samannāgataṃ, tattha nāgānaṃ kīḷanaṭṭhāne mahāudakarahado, tato tapodā nāma nadī sandati kuthitā uṇhodakā| kasmā panesā edisā jātā? rājagahaṃ kira parivāretvā mahā petaloko, tattha dvinnaṃ mahālohakumbhinirayānaṃ antarena ayaṃ tapodā āgacchati, tasmā sā kuthitā sandati| vuttampi cetaṃ – ‘‘yatāyaṃ, bhikkhave, tapodā sandati, so daho acchodako sītodako sātodako setodako suppatittho ramaṇīyo pahūtamacchakacchapo, cakkamattāni ca padumāni pupphanti<pb ed="M" n="4.0173"/>| apicāyaṃ, bhikkhave, tapodā dvinnaṃ mahānirayānaṃ antarikāya āgacchati, tenāyaṃ tapodā kuthitā sandatī’’ti (pārā. 231)| imassa pana ārāmassa abhisammukhaṭṭhāne tato mahāudakarahado jāto, tassa nāmavasenāyaṃ vihāro <hi rend="bold">tapodārāmo</hi>ti vuccati|</p>

<p rend="bodytext" n="280"><hi rend="paranum">280</hi><hi rend="dot">.</hi> <hi rend="bold">samiddhī</hi>ti tassa kira therassa attabhāvo samiddho abhirūpo pāsādiko, tasmā samiddhitveva saṅkhaṃ gato| <hi rend="bold">ādibrahmacariyako</hi>ti maggabrahmacariyassa ādi pubbabhāgappaṭipattibhūto| <hi rend="bold">idaṃ vatvāna sugato uṭṭhāyāsanā</hi>ti madhupiṇḍikasutte (ma. ni. 1.199 ādayo) vuttanayeneva vitthāretabbaṃ|</p>

<p rend="bodytext" n="282"><hi rend="paranum">282</hi><hi rend="dot">.</hi> <hi rend="bold">iti me cakkhu</hi>nti imasmiṃ kira sutte bhagavā dvādasāyatanavaseneva mātikaṃ ṭhapesi| theropi ‘‘bhagavatā heṭṭhā <pb ed="P" n="5.0006"/> dvīsu, upari catutthe cāti imesu tīsu suttesu pañcakkhandhavasena mātikā ca vibhaṅgo ca kato, idha pana dvādasāyatanavaseneva vibhajanatthaṃ mātikā ṭhapitā’’ti nayaṃ paṭilabhitvā evamāha| imaṃ pana nayaṃ labhantena therena bhāriyaṃ kataṃ, apade padaṃ dassitaṃ, ākāse padaṃ kataṃ, tena naṃ bhagavā imameva suttaṃ sandhāya – ‘‘etadaggaṃ<pb ed="V" n="4.0181"/>, bhikkhave, mama sāvakānaṃ bhikkhūnaṃ saṃkhittena bhāsitassa vitthārena atthaṃ vibhajantānaṃ yadidaṃ mahākaccāno’’ti (a. ni. 1.197) etadagge ṭhapesi| ettha pana <hi rend="bold">cakkhū</hi>ti cakkhupasādo| <hi rend="bold">rūpā</hi>ti catusamuṭṭhānikarūpā| iminā nayena sesāyatanānipi veditabbāni| <hi rend="bold">viññāṇa</hi>nti nikantiviññāṇaṃ| <hi rend="bold">tadabhinandatī</hi>ti taṃ cakkhuñceva rūpañca taṇhādiṭṭhivasena abhinandati| <hi rend="bold">anvāgametī</hi>ti taṇhādiṭṭhīhi anugacchati|</p>

<p rend="bodytext"><hi rend="bold">iti me mano ahosi atītamaddhānaṃ iti dhammā</hi>ti ettha pana <hi rend="bold">mano</hi>ti bhavaṅgacittaṃ| <hi rend="bold">dhammā</hi>ti tebhūmakadhammārammaṇaṃ|</p>

<p rend="bodytext" n="283"><hi rend="paranum">283</hi><hi rend="dot">.</hi> <hi rend="bold">paṇidahatī</hi>ti patthanāvasena ṭhapesi| <hi rend="bold">paṇidhānapaccayā</hi>ti patthanāṭṭhapanakāraṇā| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahākaccānabhaddekarattasuttavaṇṇanā niṭṭhitā|</p>

</xml>