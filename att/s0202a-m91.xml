<xml src="s0202a-m91.xml">
<div id="mn2_5" n="mn2_5" type="vagga"/>
<head rend="chapter">5. brāhmaṇavaggo</head>

<p rend="subhead"><pgroup id="m91"/><readunit id="m91">1. brahmāyusuttavaṇṇanā</readunit></p>

<p n="383"> <hi rend="bold">evaṃ</hi> <pb ed="V" n="3.0258"/><pb ed="M" n="3.0249"/> <hi rend="bold">me suta</hi>nti brahmāyusuttaṃ| tattha <hi rend="bold">mahatā bhikkhusaṅghena saddhi</hi>nti <hi rend="bold">mahatā</hi>ti guṇamahattenapi mahatā, saṅkhyāmahattenapi| so hi bhikkhusaṅghe guṇehipi mahā ahosi appicchatādiguṇasamannāgatattā, saṅkhyāyapi mahā pañcasatasaṅkhyattā| bhikkhūnaṃ saṅghena <hi rend="bold">bhikkhusaṅghena,</hi> diṭṭhisīlasāmaññasaṅghātasaṅkhātena samaṇagaṇenāti attho| <hi rend="bold">saddhi</hi>nti ekato| <hi rend="bold">pañcamattehi bhikkhusatehī</hi>ti pañca mattā etesanti pañcamattāni| mattāti pamāṇaṃ vuccati, tasmā yathā bhojane <pb ed="P" n="3.0362"/> mattaññūti vutte bhojane mattaṃ jānāti pamāṇaṃ jānātīti attho hoti, evamidhāpi tesaṃ bhikkhusatānaṃ pañcamattā pañcapamāṇanti evamattho daṭṭhabbo| bhikkhūnaṃ satāni bhikkhusatāni| tehi <hi rend="bold">pañcamattehi bhikkhusatehi</hi>|</p>

<p><hi rend="bold">vīsavassasatiko</hi>ti vīsādhikavassasatiko| <hi rend="bold">tiṇṇaṃ vedāna</hi>nti iruvedayajuvedasāmavedānaṃ| oṭṭhapahatakaraṇavasena pāraṃ gatoti <hi rend="bold">pāragū</hi>| saha nighaṇḍunā ca keṭubhena ca <hi rend="bold">sanighaṇḍukeṭubhānaṃ, nighaṇḍū</hi>ti nāmanighaṇṭurukkhādīnaṃ vevacanappakāsakaṃ satthaṃ| <hi rend="bold">keṭubha</hi>nti kiriyākappavikappo kavīnaṃ upakārāya satthaṃ| saha akkharappabhedena <hi rend="bold">sakkharappabhedānaṃ| akkharappabhedo</hi>ti sikkhā ca nirutti ca| <hi rend="bold">itihāsapañcamāna</hi>nti āthabbaṇavedaṃ catutthaṃ katvā ‘‘itiha āsa itiha āsā’’ti īdisavacanappaṭisaṃyutto purāṇakathāsaṅkhāto itihāso pañcamo etesanti itihāsapañcamā, tesaṃ <hi rend="bold">itihāsapañcamānaṃ</hi>| padañca tadavasesañca byākaraṇaṃ adhīyati pavedeti cāti <hi rend="bold">padako veyyākaraṇo| lokāyataṃ</hi> vuccati vitaṇḍavādasatthaṃ| <hi rend="bold">mahāpurisalakkhaṇa</hi>nti <pb ed="P" n="3.0363"/> mahāpurisānaṃ buddhādīnaṃ lakkhaṇadīpakaṃ dvādasasahassaganthappamāṇaṃ satthaṃ, yattha soḷasasahassagāthāparimāṇāya <pb ed="V" n="3.0259"/> <hi rend="bold">buddhamantā</hi> nāma ahesuṃ, yesaṃ vasena ‘‘iminā lakkhaṇena samannāgatā buddhā nāma honti, iminā paccekabuddhā nāma honti, iminā dve aggasāvakā, asītimahāsāvakā, buddhamātā, buddhapitā, aggupaṭṭhāko, aggupaṭṭhāyikā, rājā cakkavattī’’ti ayaṃ viseso <pb ed="M" n="3.0250"/> ñāyati| <hi rend="bold">anavayo</hi>ti imesu lokāyatamahāpurisalakkhaṇesu anūno paripūrakārī, avayo na hotīti vuttaṃ hoti| avayo nāma yo tāni atthato ca ganthato ca sandhāretuṃ na sakkoti| <hi rend="bold">assosi kho</hi>tiādīsu yaṃ vattabbaṃ siyā, taṃ sāleyyakasutte (ma. ni. 1.439 ādayo) vuttameva|</p>

<p n="384"> <hi rend="bold">ayaṃ tātā</hi>ti ayaṃ mahallakatāya gantuṃ asakkonto māṇavaṃ āmantetvā evamāha| apica esa brāhmaṇo cintesi ‘‘imasmiṃ loke ‘ahaṃ buddho ahaṃ buddho’ti uggatassa nāmaṃ gahetvā bahū janā vicaranti, tasmā na me anussavamatteneva upasaṅkamituṃ yuttaṃ| ekaccañhi upasaṅkamantassa apakkamanampi garu hoti, anatthopi uppajjati| yaṃnūnāhaṃ mama antevāsikaṃ pesetvā ‘buddho vā no vā’ti jānitvā upasaṅkameyya’’nti tasmā māṇavaṃ āmantetvā ‘‘ayaṃ tātā’’tiādimāha| <hi rend="bold">taṃ bhavanta</hi>nti tassa bhavato| <hi rend="bold">tathā santaṃyevā</hi>ti tathā satoyeva| idañhi itthambhūtākhyānatthe upayogavacanaṃ| <hi rend="bold">yathā</hi> <pb ed="P" n="3.0364"/> <hi rend="bold">kathaṃ panāhaṃ, bho</hi>ti ettha kathaṃ panāhaṃ, bho, taṃ bhavantaṃ gotamaṃ jānissāmi, yathā sakkā so ñātuṃ, tathā me ācikkhāti attho| <hi rend="bold">yathā</hi>ti vā nipātamattamevetaṃ| <hi rend="bold">katha</hi>nti ayaṃ ākārapucchā, kenākārenāhaṃ bhavantaṃ gotamaṃ jānissāmīti attho|</p>

<p>evaṃ vutte kira naṃ upajjhāyo – ‘‘kiṃ tvaṃ, tāta, pathaviyaṃ ṭhito pathaviṃ na passāmīti viya candimasūriyānaṃ obhāse ṭhito candimasūriye na passāmīti viya vadasī’’tiādīni vatvā jānanākāraṃ dassento <hi rend="bold">āgatāni kho tātā</hi>tiādimāha| tattha <hi rend="bold">mantesū</hi>ti vedesu| tathāgato kira uppajjissatīti paṭikacceva suddhāvāsā devā vedesu lakkhaṇāni pakkhipitvā ‘‘buddhamantā nāma ete’’ti brāhmaṇavesena vede vācenti ‘‘tadanusārena mahesakkhā sattā tathāgataṃ jānissantī’’ti| tena pubbe vedesu mahāpurisalakkhaṇāni āgacchanti| parinibbute pana tathāgate anukkamena antaradhāyanti, tena etarahi natthi| <hi rend="bold">mahāpurisassā</hi>ti paṇidhisamādānañāṇakaruṇādiguṇamahato purisassa| <hi rend="bold">dveyeva gatiyo</hi>ti dve eva niṭṭhā<pb ed="V" n="3.0260"/>| kāmañcāyaṃ gatisaddo – ‘‘pañca kho imā<pb ed="M" n="3.0251"/>, sāriputta, gatiyo’’tiādīsu (ma. ni. 1.153) bhavabhede vattati, ‘‘gati migānaṃ pavana’’ntiādīsu (pari. 339) nivāsaṭṭhāne, ‘‘evaṃ adhimattagatimanto’’tiādīsu (ma. ni. 1.161) paññāya, ‘‘gatigata’’ntiādīsu visaṭabhāve, idha pana niṭṭhāyaṃ vattatīti veditabbo| tattha kiñcāpi yehi samannāgato <pb ed="P" n="3.0365"/> rājā hoti, na teheva buddho hoti, jātisāmaññato pana tāniyeva tānīti vuccanti| tena vuttaṃ – ‘‘yehi samannāgatassā’’ti| <hi rend="bold">sace agāraṃ ajjhāvasatī</hi>ti yadi agāre vasati, rājā hoti cakkavattī| catūhi acchariyadhammehi saṅgahavatthūhi ca lokaṃ rañjanato <hi rend="bold">rājā</hi>| cakkaratanaṃ vatteti, catūhi sampatticakkehi vatteti, tehi ca paraṃ vatteti, parahitāya ca iriyāpathacakkānaṃ vatto etasmiṃ atthīti <hi rend="bold">cakkavattī</hi>| ettha ca rājāti sāmaññaṃ, cakkavattīti visesanaṃ| dhammena caratīti <hi rend="bold">dhammiko,</hi> ñāyena samena vattatīti attho| dhammena rajjaṃ labhitvā rājā jātoti <hi rend="bold">dhammarājā</hi>| parahitadhammakaraṇena vā <hi rend="bold">dhammiko,</hi> attahitadhammakaraṇena <hi rend="bold">dhammarājā</hi>| caturantāya issaroti <hi rend="bold">cāturanto,</hi> catusamuddantāya catubbidhadīpabhūsitāya ca pathaviyā issaroti attho| ajjhattaṃ kopādipaccatthike bahiddhā ca sabbarājāno vijesīti <hi rend="bold">vijitāvī| janapadatthāvariyappatto</hi>ti janapade thāvarabhāvaṃ dhuvabhāvaṃ patto, na sakkā kenaci cāletuṃ, janapado vā tamhi thāvariyappatto anussukko sakammanirato acalo asampavedhīti janapadatthāvariyappatto| <hi rend="bold">seyyathida</hi>nti nipāto, tassa tāni katamānīti attho| <hi rend="bold">cakkaratana</hi>ntiādīsu cakkañca taṃ ratijananatthena ratanañcāti <hi rend="bold">cakkaratanaṃ</hi>| eseva nayo sabbattha|</p>

<p>imesu <pb ed="P" n="3.0366"/> pana ratanesu ayaṃ cakkavattirājā cakkaratanena ajitaṃ jināti, hatthiassaratanehi vijite yathāsukhaṃ anuvicarati, pariṇāyakaratanena vijitamanurakkhati, sesehi upabhogasukhamanubhavati| paṭhamena cassa ussāhasattiyogo, hatthiassagahapatiratanehi pabhusattiyogo, pacchimena mantasattiyogo suparipuṇṇo hoti, itthimaṇiratanehi tividhasattiyogaphalaṃ| so itthimaṇiratanehi bhogasukhamanubhavati, sesehi <pb ed="M" n="3.0252"/> issariyasukhaṃ| visesato cassa purimāni tīṇi adosakusalamūlajanitakammānubhāvena sampajjanti, majjhimāni alobhakusalamūlajanitakammānubhāvena, pacchimamekaṃ amohakusalamūlajanitakammānubhāvenāti veditabbaṃ| ayamettha saṅkhepo, vitthāro pana bojjhaṅgasaṃyutte <pb ed="V" n="3.0261"/> ratanasuttassa (saṃ. ni. 5.222-223) upadesato gahetabbo| apica bālapaṇḍitasuttepi (ma. ni. 3.255) imesaṃ ratanānaṃ uppattikkamena saddhiṃ vaṇṇanā āgamissati|</p>

<p><hi rend="bold">parosahassa</hi>nti atirekasahassaṃ| <hi rend="bold">sūrā</hi>ti abhīrukajātikā| <hi rend="bold">vīraṅgarūpā</hi>ti devaputtasadisakāyā, evaṃ tāva eke vaṇṇayanti, ayaṃ panettha sabhāvo – <hi rend="bold">vīrā</hi>ti uttamasūrā vuccanti| vīrānaṃ aṅgaṃ vīraṅgaṃ, vīrakāraṇaṃ vīriyanti vuttaṃ hoti| vīraṅgaṃ rūpaṃ etesanti <hi rend="bold">vīraṅgarūpā,</hi> vīriyamayasarīrā viyāti vuttaṃ hoti| <hi rend="bold">parasenappamaddanā</hi>ti <pb ed="P" n="3.0367"/> sace paṭimukhaṃ tiṭṭheyya parasenā, taṃ maddituṃ samatthāti adhippāyo| <hi rend="bold">dhammenā</hi>ti ‘‘pāṇo na hantabbo’’tiādinā pañcasīladhammena|</p>

<p><hi rend="bold">arahaṃ hoti sammāsambuddho loke vivaṭṭacchado</hi>ti ettha rāgadosamohamānadiṭṭhiavijjāduccaritachadanehi sattahi paṭicchanne kilesandhakāraloke taṃ chadanaṃ vivaṭṭetvā samantato sañjātāloko hutvā ṭhitoti <hi rend="bold">vivaṭṭacchado</hi>| tattha paṭhamena padena pūjārahatā, dutiyena tassā hetu yasmā sammāsambuddhoti, tatiyena buddhattahetubhūtā vivaṭṭacchadatā vuttāti veditabbā| atha vā vivaṭṭo ca vicchado cāti <hi rend="bold">vivaṭṭacchado,</hi> vaṭṭarahito chadanarahito cāti vuttaṃ hoti| tena arahaṃ vaṭṭābhāvena, sammāsambuddho chadanābhāvenāti evaṃ purimapadadvayasseva hetudvayaṃ vuttaṃ hoti| dutiyavesārajjena cettha purimasiddhi, paṭhamena dutiyasiddhi, tatiyacatutthehi tatiyasiddhi hoti| purimañca dhammacakkhuṃ, dutiyaṃ buddhacakkhuṃ, tatiyaṃ samantacakkhuṃ sādhetītipi veditabbaṃ| <hi rend="bold">tvaṃ mantānaṃ paṭiggahetā</hi>ti imināssa sūrabhāvaṃ janeti|</p>

<p n="385"> sopi tāya ācariyakathāya lakkhaṇesu vigatasammoho ekobhāsajāto viya buddhamante sampassamāno <hi rend="bold">evaṃ, bho</hi>ti āha| tassattho – yathā, bho, maṃ tvaṃ vadasi, evaṃ karissāmīti| <hi rend="bold">samannesī</hi>ti <pb ed="P" n="3.0368"/> gavesi, ekaṃ dveti vā gaṇayanto samānayi| <hi rend="bold">addasā kho</hi>ti <pb ed="M" n="3.0253"/> kathaṃ addasa? buddhānañhi nisinnānaṃ vā nipannānaṃ vā koci lakkhaṇaṃ pariyesituṃ na sakkoti, ṭhitānaṃ pana caṅkamantānaṃ vā sakkoti| tasmā lakkhaṇapariyesanatthaṃ āgataṃ disvā buddhā uṭṭhāyāsanā tiṭṭhanti vā caṅkamaṃ vā adhiṭṭhahanti| iti lakkhaṇadassanānurūpe iriyāpathe vattamānassa <pb ed="V" n="3.0262"/> addasa| <hi rend="bold">yebhuyyenā</hi>ti pāyena, bahukāni addasa, appāni na addasāti attho| tato yāni na addasa, tesaṃ dīpanatthaṃ vuttaṃ <hi rend="bold">ṭhapetvā dve</hi>ti| <hi rend="bold">kaṅkhatī</hi>ti ‘‘aho vata passeyya’’nti patthanaṃ uppādeti| <hi rend="bold">vicikicchatī</hi>ti tato tato tāni vicinanto kicchati na sakkoti daṭṭhuṃ| <hi rend="bold">nādhimuccatī</hi>ti tāya vicikicchāya sanniṭṭhānaṃ na gacchati| <hi rend="bold">na sampasīdatī</hi>ti tato ‘‘paripuṇṇalakkhaṇo aya’’nti bhagavati pasādaṃ nāpajjati| kaṅkhāya vā dubbalā vimati vuttā, vicikicchāya majjhimā, anadhimuccanatāya balavatī, asampasādena tehi tīhi dhammehi cittassa kālussiyabhāvo| <hi rend="bold">kosohite</hi>ti vatthikosena paṭicchanne| <hi rend="bold">vatthaguyhe</hi>ti aṅgajāte| bhagavato hi vāraṇasseva kosohitavatthaguyhaṃ suvaṇṇavaṇṇaṃ padumagabbhasamānaṃ, taṃ so vatthapaṭicchannattā, antomukhagatāya <pb ed="P" n="3.0369"/> ca jivhāya pahūtabhāvaṃ asallakkhento tesu dvīsu lakkhaṇesu kaṅkhī ahosi vicikicchī|</p>

<p><hi rend="bold">atha kho bhagavā</hi>ti atha bhagavā cintesi – ‘‘sacāhaṃ imassa etāni dve lakkhaṇāni na dassessāmi, nikkaṅkho na bhavissati| etassa kaṅkhāya sati ācariyopissa nikkaṅkho na bhavissati, atha maṃ dassanāya na āgamissati, anāgato dhammaṃ na sossati, dhammaṃ asuṇanto tīṇi sāmaññaphalāni na sacchikarissati| etasmiṃ pana nikkaṅkhe ācariyopissa nikkaṅkho maṃ upasaṅkamitvā dhammaṃ sutvā tīṇi sāmaññaphalāni sacchikarissati| etadatthaṃyeva ca mayā pāramiyo pūritā| dassessāmissa tāni lakkhaṇānī’’ti|</p>

<p><hi rend="bold">tathārūpaṃ iddhābhisaṅkhāramakāsi</hi>| kathaṃrūpaṃ? kimettha aññena vattabbaṃ? vuttametaṃ nāgasenatthereneva milindaraññā puṭṭhena –</p>

<p>āha ca dukkaraṃ, bhante nāgasena, bhagavatā katanti| kiṃ mahārājāti? mahājanena hirikaraṇokāsaṃ brahmāyubrāhmaṇassa ca antevāsiuttarassa ca bāvariyassa antevāsīnaṃ soḷasabrāhmaṇānañca selassa ca brāhmaṇassa antevāsīnaṃ tisatamāṇavānañca dassesi, bhanteti| na, mahārāja, bhagavā guyhaṃ <pb ed="M" n="3.0254"/> dasseti, chāyaṃ bhagavā dasseti, iddhiyā abhisaṅkharitvā nivāsananivatthaṃ kāyabandhanabaddhaṃ cīvarapārutaṃ chāyārūpakamattaṃ dassesi mahārājāti| chāyaṃ diṭṭhe sati <pb ed="V" n="3.0263"/> diṭṭhoyeva| nanu, bhanteti? tiṭṭhatetaṃ, mahārāja, hadayarūpaṃ disvā bujjhanakasatto bhaveyya, hadayamaṃsaṃ <pb ed="P" n="3.0370"/> nīharitvā dasseyya sammāsambuddhoti| kallosi, bhante nāgasenāti|</p>

<p><hi rend="bold">ninnāmetvā</hi>ti nīharitvā| <hi rend="bold">anumasī</hi>ti kathinasūciṃ viya katvā anumajji| tathā karaṇena cettha mudubhāvo, kaṇṇasotānumasanena dīghabhāvo, nāsikasotānumasanena tanubhāvo, nalāṭacchādanena puthulabhāvo pakāsitoti veditabbo| <hi rend="bold">ubhopi kaṇṇasotānī</hi>tiādīsu cettha buddhānaṃ kaṇṇasotesu malaṃ vā jallikā vā natthi, dhovitvā ṭhapitarajatapanāḷikā viya honti, tathā nāsikasotesu, tānipi hi suparikammakatakañcanapanāḷikā viya ca maṇipanāḷikā viya ca honti| tasmā jivhaṃ nīharitvā kathinasūciṃ viya katvā mukhapariyante upasaṃharanto dakkhiṇakaṇṇasotaṃ pavesetvā tato nīharitvā vāmakaṇṇasotaṃ pavesesi, tato nīharitvā dakkhiṇanāsikasotaṃ pavesetvā tato nīharitvā vāmanāsikasotaṃ pavesesi, tato nīharitvā puthulabhāvaṃ dassento rattavalāhakena aḍḍhacandaṃ viya ca suvaṇṇapattaṃ viya ca rattakambalapaṭalena vijjujotasadisāya jivhāya kevalakappaṃ nalāṭamaṇḍalaṃ paṭicchādesi|</p>

<p><hi rend="bold">yaṃnūnāha</hi>nti kasmā cintesi? ahañhi mahāpurisalakkhaṇāni samannesitvā gato ‘‘diṭṭhāni te, tāta, mahāpurisalakkhaṇānī’’ti ācariyena pucchito ‘‘āma, ācariyā’’ti vattuṃ sakkhissāmi| sace pana maṃ ‘‘kiriyākaraṇamassa kīdisa’’nti pucchissati<pb ed="P" n="3.0371"/>, taṃ vattuṃ na sakkhissāmi, na jānāmīti vutte pana ācariyo kujjhissati ‘‘nanu tvaṃ mayā sabbampetaṃ jānanatthāya pesito, kasmā ajānitvā āgatosī’’ti, tasmā yannūnāhanti cintetvā anubandhi| bhagavā nhānaṭṭhānaṃ mukhadhovanaṭṭhānaṃ sarīrapaṭijagganaṭṭhānaṃ rājarājamahāmattādīnaṃ orodhehi saddhiṃ parivāretvā nisinnaṭṭhānanti imāni cattāri ṭhānāni ṭhapetvā sesaṭṭhānesu antamaso ekagandhakuṭiyampi okāsamakāsi|</p>

<p>gacchante <pb ed="M" n="3.0255"/> gacchante kāle – ‘‘ayaṃ kira brahmāyubrāhmaṇassa māṇavo uttaro nāma ‘buddho vā no vā’ti tathāgatassa buddhabhāvaṃ vīmaṃsanto carati, buddhavīmaṃsako nāmāya’’nti pākaṭo jāto| yamhi yamhi ṭhāne buddhā vasanti, pañca kiccāni katāneva honti, tāni heṭṭhā dassitāneva<pb ed="V" n="3.0264"/>| tattha pacchābhattaṃ alaṅkatadhammāsane nisīditvā dantakhacitaṃ cittabījaniṃ gahetvā mahājanassa dhammaṃ desente bhagavati uttaropi avidūre nisīdati| dhammassavanapariyosāne saddhā manussā svātanāya bhagavantaṃ nimantetvā māṇavampi upasaṅkamitvā evaṃ vadanti – ‘‘tāta, amhehi bhagavā nimantito, tvampi bhagavatā saddhiṃ āgantvā amhākaṃ gehe bhattaṃ gaṇheyyāsī’’ti| punadivase tathāgato bhikkhusaṅghaparivuto gāmaṃ pavisati, uttaropi padavāre padavāre pariggaṇhanto padānupadiko anubandhati| kulagehaṃ paviṭṭhakāle dakkhiṇodakaggahaṇaṃ ādiṃ katvā sabbaṃ olokento nisīdati| bhattakiccāvasāne tathāgatassa pattaṃ bhūmiyaṃ ṭhapetvā nisinnakāle māṇavakassa pātarāsabhattaṃ sajjenti| so ekamante nisinno bhuñjitvā puna āgantvā satthu santike ṭhatvā bhattānumodanaṃ sutvā bhagavatā saddhiṃyeva vihāraṃ gacchati|</p>

<p>tattha bhagavā bhikkhūnaṃ bhattakiccapariyosānaṃ āgamento gandhamaṇḍalamāḷe nisīdati| bhikkhūhi bhattakiccaṃ <pb ed="P" n="3.0372"/> katvā pattacīvaraṃ paṭisāmetvā āgamma vanditvā kāle ārocite bhagavā gandhakuṭiṃ pavisati, māṇavopi bhagavatā saddhiṃyeva gacchati| bhagavā parivāretvā āgataṃ bhikkhusaṅghaṃ gandhakuṭippamukhe ṭhito ovaditvā uyyojetvā gandhakuṭiṃ pavisati, māṇavopi pavisati| bhagavā khuddakamañce appamattakaṃ kālaṃ nisīdati, māṇavopi avidūre olokento nisīdati| bhagavā muhuttaṃ nisīditvā sīsokkamanaṃ dasseti, – ‘‘bhoto gotamassa vihāravelā bhavissatī’’ti māṇavo gandhakuṭidvāraṃ pidahanto nikkhamitvā ekamantaṃ nisīdati| manussā purebhattaṃ dānaṃ datvā bhuttapātarāsā samādinnuposathaṅgā suddhuttarāsaṅgā mālāgandhādihatthā dhammaṃ suṇissāmāti vihāraṃ āgacchanti, cakkavattino khandhāvāraṭṭhānaṃ viya hoti|</p>

<p>bhagavā muhuttaṃ sīhaseyyaṃ kappetvā vuṭṭhāya pubbabhāgena paricchinditvā samāpattiṃ samāpajjati| samāpattito vuṭṭhāya mahājanassa āgatabhāvaṃ ñatvā <pb ed="M" n="3.0256"/> gandhakuṭito nikkhamma mahājanaparivuto gandhamaṇḍalamāḷaṃ gantvā paññattavarabuddhāsanagato parisāya dhammaṃ deseti| māṇavopi avidūre nisīditvā – ‘‘kiṃ nu kho samaṇo gotamo gehassitavasena parisaṃ ussādento vā apasādento vā dhammaṃ deseti, udāhu no’’ti akkharakkharaṃ padaṃ padaṃ pariggaṇhāti| bhagavā tathāvidhaṃ kathaṃ akathetvāva kālaṃ ñatvā desanaṃ niṭṭhāpesi| māṇavo iminā <pb ed="V" n="3.0265"/> niyāmena pariggaṇhanto satta māse ekato vicaritvā bhagavato kāyadvārādīsu aṇumattampi avakkhalitaṃ na addasa| anacchariyañcetaṃ, yaṃ buddhabhūtassa <pb ed="P" n="3.0373"/> manussabhūto māṇavo na passeyya, yassa bodhisattabhūtassa chabbassāni padhānabhūmiyaṃ amanussabhūto māro devaputto gehassitavitakkamattampi adisvā buddhabhūtaṃ ekasaṃvaccharaṃ anubandhitvā kiñci apassanto –</p>

<p rend="gatha1">‘‘satta vassāni bhagavantaṃ, anubandhiṃ padāpadaṃ|</p>

<p rend="gathalast">otāraṃ nādhigacchissaṃ, sambuddhassa satīmato’’ti|| (su. ni. 448) –</p>

<p rend="unindented">ādigāthāyo vatvā pakkāmi| tato māṇavo cintesi – ‘‘ahaṃ bhavantaṃ gotamaṃ satta māse anubandhamāno kiñci vajjaṃ na passāmi| sace panāhaṃ aññepi satta māse satta vā vassāni vassasataṃ vā vassasahassaṃ vā anubandheyyaṃ, nevassa vajjaṃ passeyyaṃ| ācariyo kho panassa me mahallako, yogakkhemaṃ nāma na sakkā jānituṃ| samaṇassa gotamassa sabhāvaguṇeneva buddhabhāvaṃ vatvā mayhaṃ ācariyassa ārocessāmī’’ti bhagavantaṃ āpucchitvā bhikkhusaṅghaṃ vanditvā nikkhami|</p>

<p>ācariyassa santikañca pana gantvā – ‘‘kacci, tāta uttara, taṃ bhavantaṃ gotamaṃ tathāsantaṃyeva saddo abbhuggato’’ti pucchito, ‘‘ācariya, kiṃ vadesi? cakkavāḷaṃ atisambādhaṃ, bhavaggaṃ atinīcaṃ, tassa hi, bhoto gotamassa ākāsaṃ viya apariyanto guṇagaṇo| tathāsantaṃyeva, bho, taṃ bhavantaṃ gotama’’ntiādīni vatvā yathādiṭṭhāni dvattiṃsamahāpurisalakkhaṇāni paṭipāṭiyā ācikkhitvā kiriyasamācāraṃ ācikkhi| tena vuttaṃ – ‘‘atha kho uttaro māṇavo…pe.… ediso ca ediso ca bhavaṃ gotamo tato ca bhiyyo’’ti|</p>

<p n="386"> tattha <pb ed="M" n="3.0257"/><pb ed="P" n="3.0374"/> <hi rend="bold">suppatiṭṭhitapādo</hi>ti yathā hi aññesaṃ bhūmiyaṃ pādaṃ ṭhapentānaṃ aggatalaṃ vā paṇhi vā passaṃ vā paṭhamaṃ phusati, vemajjhaṃ vā pana chiddaṃ hoti, ukkhipantānampi aggatalādīsu ekakoṭṭhāsova paṭhamaṃ uṭṭhahati, na evaṃ tassa| tassa pana suvaṇṇapādukatalaṃ viya ekappahāreneva sakalaṃ pādatalaṃ bhūmiṃ phusati, bhūmito uṭṭhahati| tasmā ‘‘suppatiṭṭhitapādo kho pana so bhavaṃ gotamo’’ti vadati|</p>

<p>tatridaṃ <pb ed="V" n="3.0266"/> bhagavato suppatiṭṭhitapādatāya – sacepi hi bhagavā anekasataporisaṃ narakaṃ akkamissāmīti pādaṃ nīharati, tāvadeva ninnaṭṭhānaṃ vātapūritaṃ viya kammārabhastaṃ unnamitvā pathavīsamaṃ hoti, unnataṭṭhānampi anto pavisati| dūre akkamissāmīti abhinīharantassa sineruppamāṇopi pabbato seditavettaṅkuro viya namitvā pādasamīpaṃ āgacchati| tathā hissa yamakapāṭihāriyaṃ katvā yugandharapabbataṃ akkamissāmīti pāde abhinīharato pabbato namitvā pādasamīpaṃ āgato, so taṃ akkamitvā dutiyapādena tāvatiṃsabhavanaṃ akkami| na hi cakkalakkhaṇena patiṭṭhātabbaṭṭhānaṃ visamaṃ bhavituṃ sakkoti| khāṇu vā kaṇḍako vā sakkharakathalā vā uccārapassāvo vā kheḷasiṅghāṇikādīni vā purimatarāva apagacchanti, tattha tattheva ca pathaviṃ pavisanti| tathāgatassa hi sīlatejena paññātejena dhammatejena dasannaṃ pāramīnaṃ ānubhāvena ayaṃ <pb ed="P" n="3.0375"/> mahāpathavī samā mudu pupphābhikiṇṇā hoti| tatra tathāgato samaṃ pādaṃ nikkhipati, samaṃ uddharati, sabbāvantehi pādatalehi bhūmiṃ phusati|</p>

<p><hi rend="bold">cakkānī</hi>ti dvīsu pādesu dve cakkāni| tesaṃ arā ca nemi ca nābhi ca pāḷiyaṃ vuttāva| <hi rend="bold">sabbākāraparipūrānī</hi>ti iminā pana ayaṃ viseso veditabbo – tesaṃ kira cakkānaṃ pādatalassa majjhe nābhi dissati, nābhiparicchinnā vaṭṭalekhā dissati, nābhimukhaparikkhepapaṭṭo dissati, panāḷimukhaṃ dissati, arā dissanti, aresu vaṭṭalekhā dissanti, nemī dissanti, nemimaṇikā dissanti| idaṃ tāva pāḷiāgatameva|</p>

<p>sambahulavāro pana anāgato, so evaṃ daṭṭhabbo – satti siri vaccho nandi sovattiko vaṭaṃsako vaḍḍhamānakaṃ macchayugalaṃ bhaddapīṭhaṃ aṅkusaṃ <pb ed="M" n="3.0258"/> tomaro pāsādo toraṇaṃ setacchattaṃ khaggo tālavaṇṭaṃ morahatthako vāḷabījanī uṇhīsaṃ patto maṇi kusumadāmaṃ nīluppalaṃ rattuppalaṃ setuppalaṃ padumaṃ puṇḍarīkaṃ puṇṇaghaṭo puṇṇapāti samuddo cakkavāḷo himavā sineru candimasūriyā nakkhattāni cattāro mahādīpā dveparittadīpasahassāni, antamaso cakkavattirañño parisaṃ upādāya sabbo cakkalakkhaṇasseva parivāro|</p>

<p><hi rend="bold">āyatapaṇhī</hi>ti <pb ed="P" n="3.0376"/> dīghapaṇhi, paripuṇṇapaṇhīti attho| yathā hi aññesaṃ aggapādo dīgho hoti, paṇhimatthake jaṅghā patiṭṭhāti, paṇhi tacchetvā ṭhapitā viya hoti, na evaṃ tathāgatassa<pb ed="V" n="3.0267"/>| tathāgatassa pana catūsu koṭṭhāsesu dve koṭṭhāsā aggapādo hoti, tatiye koṭṭhāse jaṅghā patiṭṭhāti, catutthe koṭṭhāse āraggena vaṭṭetvā ṭhapitā viya rattakambale geṇḍukasadisā paṇhi hoti|</p>

<p><hi rend="bold">dīghaṅgulī</hi>ti yathā aññesaṃ kāci aṅguli dīghā hoti, kāci rassā, na evaṃ tathāgatassa| tathāgatassa pana makkaṭasseva dīghahatthapādaṅguliyo mūle thūlā anupubbena gantvā agge tanukā niyyāsatelena madditvā vaṭṭitaharitālavaṭṭisadisā honti| tena vuttaṃ ‘‘dīghaṅgulī’’ti|</p>

<p><hi rend="bold">mudutalunahatthapādo</hi>ti sappimaṇḍe osādetvā ṭhapitaṃ satavāravihatakappāsapaṭalaṃ viya mudū, jātamattakumārassa viya ca niccakālaṃ talunā ca hatthapādā assāti mudutalunahatthapādo|</p>

<p><hi rend="bold">jālahatthapādo</hi>ti na cammena paṭibaddhaṅgulantaro| ediso hi phaṇahatthako purisadosena upahato pabbajjampi na labhati| tathāgatassa pana catasso hatthaṅguliyo pañcapi pādaṅguliyo ekappamāṇā honti, tāsaṃ ekappamāṇattāya yavalakkhaṇaṃ aññamaññaṃ paṭivijjhitvā tiṭṭhati| athassa hatthapādā kusalena vaḍḍhakinā yojitajālavātapānasadisā honti| tena vuttaṃ ‘‘jālahatthapādo’’ti|</p>

<p>uddhaṃ patiṭṭhitagopphakattā ussaṅkhā pādā assāti <pb ed="P" n="3.0377"/> <hi rend="bold">ussaṅkhapādo</hi>| aññesañhi piṭṭhipāde gopphakā honti| tena tesaṃ pādā āṇibaddhā viya thaddhā honti, na yathāsukhaṃ parivattanti, gacchantānaṃ pādatalāni na dissanti<pb ed="M" n="3.0259"/>| tathāgatassa pana abhiruhitvā upari gopphakā patiṭṭhahanti| tenassa nābhito paṭṭhāya uparimakāyo nāvāya ṭhapitasuvaṇṇapaṭimā viya niccalo hoti, adhokāyova iñjati| sukhena pādā parivattanti| puratopi pacchatopi ubhayapassesupi ṭhatvā passantānaṃ pādatalāni paññāyanti, na hatthīnaṃ viya pacchatoyeva|</p>

<p><hi rend="bold">eṇijaṅgho</hi>ti eṇimigasadisajaṅgho maṃsussadena paripuṇṇajaṅgho, na ekato baddhapiṇḍikamaṃso<pb ed="V" n="3.0268"/>, samantato samasaṇṭhitena maṃsena parikkhittāhi suvaṭṭitāhi sāligabbhasadisāhi jaṅghāhi samannāgatoti attho|</p>

<p><hi rend="bold">anonamanto</hi>ti anamanto| etenassa akhujjavāmanabhāvo dīpito| avasesajanā hi khujjā vā honti vāmanā vā, khujjānaṃ uparimakāyo aparipuṇṇo hoti, vāmanānaṃ heṭṭhimakāyo| te aparipuṇṇakāyattā na sakkonti anonamantā jaṇṇukāni parimajjituṃ| tathāgato pana paripuṇṇubhayakāyattā sakkoti|</p>

<p>usabhavāraṇādīnaṃ viya suvaṇṇapadumakaṇṇikasadise kose ohitaṃ paṭicchannaṃ vatthaguyhaṃ assāti <hi rend="bold">kosohitavatthaguyho| vatthaguyha</hi>nti vatthena gūhitabbaṃ aṅgajātaṃ vuccati|</p>

<p><hi rend="bold">suvaṇṇavaṇṇo</hi>ti jātihiṅgulakena majjitvā dīpidāṭhāya ghaṃsitvā gerukaparikammaṃ katvā ṭhapitaghanasuvaṇṇarūpakasadisoti attho| etenassa ghanasiniddhasaṇhasarīrataṃ dassetvā chavivaṇṇadassanatthaṃ <hi rend="bold">kañcanasannibhattaco</hi>ti vuttaṃ, purimassa vā vevacanameva etaṃ|</p>

<p><hi rend="bold">rajojalla</hi>nti <pb ed="P" n="3.0378"/> rajo vā malaṃ vā| <hi rend="bold">na upalimpatī</hi>ti na laggati, padumapalāsato udakabindu viya vivaṭṭati| hatthadhovanapādadhovanādīni pana utuggahaṇatthāya ceva dāyakānaṃ puññaphalatthāya ca buddhā karonti, vattasīsenāpi ca karontiyeva| senāsanaṃ pavisantena hi bhikkhunā pāde dhovitvā pavisitabbanti vuttametaṃ|</p>

<p><hi rend="bold">uddhaggalomo</hi>ti āvaṭṭapariyosāne uddhaggāni hutvā mukhasobhaṃ ullokayamānāni viya ṭhitāni lomāni assāti uddhaggalomo|</p>

<p><hi rend="bold">brahmujugatto</hi>ti <pb ed="M" n="3.0260"/> brahmā viya ujugatto, ujumeva uggatadīghasarīro| yebhuyyena hi sattā khandhe kaṭiyaṃ jāṇūsūti tīsu ṭhānesu namanti| te kaṭiyaṃ namantā pacchato namanti, itaresu dvīsu ṭhānesu purato| dīghasarīrā paneke passavaṅkā honti, eke mukhaṃ unnāmetvā nakkhattāni gaṇayantā <pb ed="V" n="3.0269"/> viya caranti, eke appamaṃsalohitā sūlasadisā honti, pavedhamānā gacchanti| tathāgato pana ujumeva uggantvā dīghappamāṇo devanagare ussitasuvaṇṇatoraṇaṃ viya hoti|</p>

<p><hi rend="bold">sattussado</hi>ti dve hatthapiṭṭhiyo dve pādapiṭṭhiyo dve aṃsakūṭāni khandhoti imesu sattasu ṭhānesu paripuṇṇamaṃsussado assāti sattussado| aññesaṃ pana hatthapādapiṭṭhīsu nhārujālā paññāyanti, aṃsakūṭakhandhesu <pb ed="P" n="3.0379"/> aṭṭhikoṭiyo, te manussapetā viya khāyanti, na tathāgato| tathāgato pana sattasu ṭhānesu paripuṇṇamaṃsussadattā nigūḷhanhārujālehi hatthapiṭṭhādīhi vaṭṭetvā ṭhapitasuvaṇṇavaṇṇāliṅgasadisena khandhena silārūpakaṃ viya cittakammarūpakaṃ viya ca khāyati|</p>

<p>sīhassa pubbaddhaṃ viya kāyo assāti <hi rend="bold">sīhapubbaddhakāyo</hi>| sīhassa hi puratthimakāyova paripuṇṇo hoti, pacchimakāyo aparipuṇṇo| tathāgatassa pana sīhassa pubbaddhakāyova sabbo kāyo paripuṇṇo| sopi sīhasseva na tattha tattha vinatunnatādivasena dussaṇṭhitavisaṇṭhito, dīghayuttaṭhāne pana dīgho, rassakisathūlanuvaṭṭitayuttaṭṭhānesu tathāvidhova hoti| vuttañhetaṃ –</p>

<p>‘‘manāpiye ca kho, bhikkhave, kammavipāke paccupaṭṭhite yehi aṅgehi dīghehi sobhati, tāni aṅgāni dīghāni saṇṭhahanti| yehi aṅgehi rassehi sobhati, tāni aṅgāni rassāni saṇṭhahanti| yehi aṅgehi thūlehi sobhati, tāni aṅgāni thūlāni saṇṭhahanti| yehi aṅgehi kisehi sobhati, tāni aṅgāni kisāni saṇṭhahanti| yehi aṅgehi vaṭṭehi sobhati, tāni aṅgāni vaṭṭāni saṇṭhahantī’’ti|</p>

<p>iti <pb ed="M" n="3.0261"/> nānācittena puññacittena cittito dasahi pāramīhi sajjito tathāgatassa attabhāvo, tassa loke sabbasippino vā iddhimanto vā paṭirūpakampi kātuṃ na sakkonti|</p>

<p><hi rend="bold">citantaraṃso</hi>ti <pb ed="P" n="3.0380"/> antaraṃsaṃ vuccati dvinnaṃ koṭṭānamantaraṃ, taṃ citaṃ paripuṇṇamassāti citantaraṃso| aññesañhi taṃ ṭhānaṃ ninnaṃ hoti, dve piṭṭhikoṭṭā pāṭiyekkaṃ paññāyanti| tathāgatassa pana kaṭito paṭṭhāya maṃsapaṭalaṃ yāva khandhā uggamma samussitasuvaṇṇaphalakaṃ viya piṭṭhiṃ chādetvā patiṭṭhitaṃ|</p>

<p><hi rend="bold">nigrodhaparimaṇḍalo</hi>ti <pb ed="V" n="3.0270"/> nigrodho viya parimaṇḍalo| yathā paṇṇāsahatthatāya vā satahatthatāya vā samakkhandhasākho nigrodho dīghatopi vitthāratopi ekappamāṇova hoti, evaṃ kāyatopi byāmatopi ekappamāṇo| yathā aññesaṃ kāyo vā dīgho hoti byāmo vā, na evaṃ visamappamāṇoti attho| teneva ‘‘yāvatakvassa kāyo’’tiādi vuttaṃ| tattha yāvatako assāti <hi rend="bold">yāvatakvassa</hi>|</p>

<p><hi rend="bold">samavaṭṭakkhandho</hi>ti samavaṭṭitakkhandho| yathā eke koñcā viya bakā viya varāhā viya ca dīghagalā vaṅkagalā puthulagalā ca honti, kathanakāle sirājālaṃ paññāyati, mando saro nikkhamati, na evaṃ tassa| tathāgatassa pana suvaṭṭitasuvaṇṇāliṅgasadiso khandho hoti, kathanakāle sirājālaṃ na paññāyati, meghassa viya gajjato saro mahā hoti|</p>

<p><hi rend="bold">rasaggasaggī</hi>ti ettha rasaṃ gasantīti rasaggasā<pb ed="P" n="3.0381"/>, rasaharaṇīnametaṃ adhivacanaṃ, tā aggā assāti rasaggasaggī| tathāgatassa hi satta rasaharaṇisahassāni uddhaggāni hutvā gīvāyameva paṭimukkāni| tilaphalamattopi āhāro jivhagge ṭhapito sabbaṃ kāyaṃ anupharati, teneva mahāpadhānaṃ padahantassa ekataṇḍulādīhipi kāḷāyayūsapasatenāpi kāyassa yāpanaṃ ahosi| aññesaṃ pana tathā abhāvā na sakalakāyaṃ ojā pharati, tena te bahvābādhā honti| idaṃ lakkhaṇaṃ appābādhatāsaṅkhātassa nissandaphalassa vasena pākaṭaṃ hoti|</p>

<p>sīhasseva <pb ed="M" n="3.0262"/> hanu assāti <hi rend="bold">sīhahanu</hi>| tattha sīhassa heṭṭhimahanumeva paripuṇṇaṃ hoti, na uparimaṃ| tathāgatassa pana sīhassa heṭṭhimaṃ viya dvepi paripuṇṇāni dvādasiyaṃ pakkhassa candasadisāni honti|</p>

<p><hi rend="bold">cattālīsadanto</hi>tiādīsu uparimahanuke patiṭṭhitā vīsati, heṭṭhime vīsatīti cattālīsa dantā assāti cattālīsadanto| aññesañhi paripuṇṇadantānampi dvattiṃsa dantā honti, tathāgatassa cattālīsaṃ|</p>

<p>aññesañca <pb ed="V" n="3.0271"/> keci dantā uccā keci nīcāti visamā honti, tathāgatassa pana ayapaṭṭachinnasaṅkhapaṭalaṃ viya samā|</p>

<p>aññesaṃ kumbhīlānaṃ viya dantā viraḷā honti, macchamaṃsādīni khādantānaṃ dantantaraṃ pūrati| tathāgatassa pana kanakalatāya samussāpitavajirapanti viya aviraḷā tulikāya dassitaparicchedā viya dantā honti|</p>

<p><hi rend="bold">susukkadāṭho</hi>ti aññesañca pūtidantā uṭṭhahanti, tena kāci dāṭhā kāḷāpi vivaṇṇāpi honti| tathāgato susukkadāṭho <pb ed="P" n="3.0382"/> osadhitārakampi atikkamma virocamānāya pabhāya samannāgatadāṭho, tena vuttaṃ ‘‘susukkadāṭho’’ti|</p>

<p><hi rend="bold">pahūtajivho</hi>ti aññesaṃ jivhā thūlāpi hoti kisāpi rassāpi thaddhāpi visamāpi, tathāgatassa pana mudu dīghā puthulā vaṇṇasampannā hoti| so taṃ lakkhaṇaṃ pariyesituṃ āgatānaṃ kaṅkhāvinodanatthaṃ mudukattā taṃ jivhaṃ kathinasūciṃ viya vaṭṭetvā ubho nāsikasotāni parāmasati, dīghattā ubho kaṇṇasotāni parāmasati, puthulattā kesantapariyosānaṃ kevalampi nalāṭaṃ paṭicchādeti| evaṃ tassā mududīghaputhulabhāvaṃ pakāsento kaṅkhaṃ vinodeti| evaṃ tilakkhaṇasampannaṃ jivhaṃ sandhāya ‘‘pahūtajivho’’ti vuttaṃ|</p>

<p><hi rend="bold">brahmassaro</hi>ti aññe chinnassarāpi bhinnassarāpi kākassarāpi honti, tathāgato pana mahābrahmuno sarasadisena sarena samannāgato| mahābrahmuno hi pittasemhehi apalibuddhattā saro visuddho hoti| tathāgatenāpi katakammaṃ vatthuṃ sodheti, vatthussa suddhattā nābhito paṭṭhāya samuṭṭhahanto saro visuddho aṭṭhaṅgasamannāgatova samuṭṭhāti| karaviko viya bhaṇatīti <hi rend="bold">karavikabhāṇī,</hi> mattakaravikarutamañjughosoti attho|</p>

<p>tatridaṃ <pb ed="M" n="3.0263"/> karavikarutassa mañjutāya – karavikasakuṇe kira madhurarasaṃ ambapakkaṃ mukhatuṇḍakena paharitvā paggharitaṃ rasaṃ sāyitvā <pb ed="P" n="3.0383"/> pakkhena tālaṃ datvā vikūjamāne catuppadādīni mattāni viya laḷituṃ ārabhanti| gocarappasutāpi catuppadā mukhagatānipi tiṇāni <pb ed="V" n="3.0272"/> chaḍḍetvā taṃ saddaṃ suṇanti, vāḷamigā khuddakamige anubandhamānā ukkhittapādaṃ anukkhipitvāva tiṭṭhanti, anubaddhamigāpi maraṇabhayaṃ hitvāpi tiṭṭhanti, ākāse pakkhandapakkhinopi pakkhe pasāretvā tiṭṭhanti, udake macchāpi kaṇṇapaṭalaṃ apphoṭentā taṃ saddaṃ suṇamānāva tiṭṭhanti| evaṃ mañjurutā karavikā|</p>

<p>asandhimittāpi dhammāsokassa devī – ‘‘atthi nu kho, bhante, buddhasaddena sadiso kassaci saddo’’ti saṅghaṃ pucchi| atthi karavikasakuṇassāti| kuhiṃ, bhante, sakuṇāti? himavanteti| sā rājānaṃ āha, – ‘‘deva, karavikasakuṇaṃ daṭṭhukāmā’’ti| rājā ‘‘imasmiṃ pañjare nisīditvā karaviko āgacchatū’’ti suvaṇṇapañjaraṃ vissajjesi| pañjaro gantvā ekassa karavikassa purato aṭṭhāsi| so ‘‘rājāṇāya āgato pañjaro, na sakkā agantu’’nti tattha nisīdi| pañjaro āgantvā rañño puratova aṭṭhāsi| karavikaṃ saddaṃ kārāpetuṃ na sakkonti| atha rājā ‘‘kathaṃ bhaṇe ime saddaṃ karontī’’ti āha? ñātake disvā devāti| atha naṃ rājā ādāsehi parikkhipāpesi| so attanova chāyaṃ disvā ‘‘ñātakā me āgatā’’ti maññamāno pakkhena tāḷaṃ datvā mañjussarena maṇivaṃsaṃ dhamamāno viya viravi| sakalanagare manussā mattā viya laḷiṃsu| asandhimittā cintesi – ‘‘imassa tāva tiracchānassa evaṃ madhuro saddo, kīdiso nu kho sabbaññutaññāṇasirippattassa bhagavato <pb ed="P" n="3.0384"/> ahosī’’ti pītiṃ uppādetvā taṃ pītiṃ avijahitvā sattahi jaṅghasatehi saddhiṃ sotāpattiphale patiṭṭhāsi| evaṃ madhuro karavikasaddo| tato satabhāgena sahassabhāgena ca madhurataro tathāgatassa saddo, loke pana karavikato aññassa madhurarassa abhāvato ‘‘karavikabhāṇī’’ti vuttaṃ|</p>

<p><hi rend="bold">abhinīlanetto</hi>ti na sakalanīlanettova, nīlayuttaṭṭhāne panassa umāpupphasadisena ativisuddhena nīlavaṇṇena samannāgatāni akkhīni honti| pītayuttaṭṭhāne kaṇikārapupphasadisena pītavaṇṇena, lohitayuttaṭṭhāne <pb ed="M" n="3.0264"/> bandhujīvakapupphasadisena lohitavaṇṇena, setayuttaṭṭhāne osadhitārakasadisena setavaṇṇena, kāḷayuttaṭṭhāne addāriṭṭhakasadisena kāḷavaṇṇena samannāgatāni suvaṇṇavimāne ugghāṭitamaṇisīhapañjarasadisāni khāyanti|</p>

<p><hi rend="bold">gopakhumo</hi>ti ettha <hi rend="bold">pakhuma</hi>nti sakalaṃ cakkhubhaṇḍaṃ adhippetaṃ| taṃ kāḷavacchakassa bahaladhātukaṃ <pb ed="V" n="3.0273"/> hoti, rattavacchakassa vippasannaṃ, taṃmuhuttajātarattavacchasadisacakkhubhaṇḍoti attho| aññesañhi akkhibhaṇḍā aparipuṇṇā honti, hatthimūsikakākādīnaṃ akkhisadisehi viniggatehi gambhīrehipi akkhīhi samannāgatā honti| tathāgatassa pana dhovitvā majjitvā ṭhapitamaṇiguḷikā viya mudusiniddhanīlasukhumapakhumācitāni akkhīni|</p>

<p><hi rend="bold">uṇṇā</hi>ti uṇṇalomaṃ| <hi rend="bold">bhamukantare</hi>ti <pb ed="P" n="3.0385"/> dvinnaṃ bhamukānaṃ vemajjhe nāsikamatthakeyeva jātā| uggantvā pana nalāṭamajjhajātā| <hi rend="bold">odātā</hi>ti parisuddhā osadhitārakavaṇṇā| <hi rend="bold">mudū</hi>ti sappimaṇḍe osādetvā ṭhapitasatavāravihatakappāsapaṭalasadisā| <hi rend="bold">tūlasannibhā</hi>ti simbalitūlalatātūlasamānā, ayamassā odātatāya upamā| sā panesā koṭiyaṃ gahetvā ākaḍḍhiyamānā upaḍḍhabāhuppamāṇā hoti, vissaṭṭhā dakkhiṇāvaṭṭavasena āvaṭṭitvā uddhaggā hutvā santiṭṭhati, suvaṇṇaphalakamajjhe ṭhapitarajatapupphuḷakā viya suvaṇṇaghaṭato nikkhamamānā khīradhārā viya aruṇappabhārañjite gamanatale osadhitārakā viya ca atimanoharāya siriyā virocati|</p>

<p><hi rend="bold">uṇhīsasīso</hi>ti idaṃ paripuṇṇanalāṭatañceva paripuṇṇasīsatañcāti dve atthavase paṭicca vuttaṃ| tathāgatassa hi dakkhiṇakaṇṇacūḷikato paṭṭhāya maṃsapaṭalaṃ uṭṭhahitvā sakalaṃ nalāṭaṃ chādayamānaṃ pūrayamānaṃ gantvā vāmakaṇṇacūḷikāya patiṭṭhitaṃ, rañño baddhuṇhīsapaṭṭo viya virocati| pacchimabhavikabodhisattānaṃ kira imaṃ lakkhaṇaṃ viditvā rājūnaṃ uṇhīsapaṭṭaṃ akaṃsu, ayaṃ tāva eko attho| aññe pana janā aparipuṇṇasīsā honti, keci <pb ed="P" n="3.0386"/> kappasīsā, keci phalasīsā, keci aṭṭhisīsā, keci tumbasīsā, keci pabbhārasīsā| tathāgatassa pana āraggena vaṭṭetvā ṭhapitaṃ viya suparipuṇṇaṃ udakapupphuḷasadisaṃ sīsaṃ hoti| tattha purimanayena uṇhīsaveṭhitasīso <pb ed="M" n="3.0265"/> viyāti uṇhīsasīso| dutiyanayena uṇhīsaṃ viya sabbattha parimaṇḍalasīsoti uṇhīsasīso|</p>

<p>imāni pana mahāpurisalakkhaṇāni kammaṃ kammasarikkhakaṃ lakkhaṇaṃ lakkhaṇānisaṃsanti ime cattāro koṭṭhāse ekekasmiṃ lakkhaṇe dassetvā kathitāni sukathitāni honti| tasmā bhagavatā lakkhaṇasutte (dī. ni. 3.200-202) vuttāni imāni kammādīni dassetvā kathetabbāni<pb ed="V" n="3.0274"/>| suttavasena vinicchituṃ asakkontena <hi rend="bold">sumaṅgalavilāsiniyā dīghanikāyaṭṭhakathāya</hi> tasseva suttassa vaṇṇanāya vuttanayena gahetabbāni|</p>

<p><hi rend="bold">imehi kho, bho, so bhavaṃ gotamo</hi>ti, bho ācariya, imehi dvattiṃsamahāpurisalakkhaṇehi so bhavaṃ gotamo samannāgato devanagare samussitaratanavicittaṃ suvaṇṇatoraṇaṃ viya yojanasatubbedho sabbapāliphullo pāricchattako viya selantaramhi supupphitasālarukkho viya tārāgaṇapaṭimaṇḍitagaganatalamiva ca attano sirivibhavena lokaṃ ālokaṃ kurumāno viya caratīti imatthampi dīpetvā kiriyācāraṃ ācikkhituṃ <hi rend="bold">gacchanto kho panā</hi>tiādimāha|</p>

<p n="387"> <hi rend="bold">dakkhiṇenā</hi>ti buddhānañhi ṭhatvā vā nisīditvā vā nipajjitvā vā gamanaṃ abhinīharantānaṃ dakkhiṇapādova purato hoti| satatapāṭihāriyaṃ kiretaṃ| <hi rend="bold">nātidūre</hi> <pb ed="P" n="3.0387"/> <hi rend="bold">pādaṃ uddharatī</hi>ti taṃ dakkhiṇapādaṃ na atidūre ṭhapessāmīti uddharati| atidūrañhi abhihariyamāne dakkhiṇapādena vāmapādo ākaḍḍhiyamāno gaccheyya, dakkhiṇapādopi dūraṃ gantuṃ na sakkuṇeyya, āsanneyeva patiṭṭhaheyya, evaṃ sati padavicchedo nāma hoti| dakkhiṇapāde pana pamāṇeneva uddhate vāmapādopi pamāṇeneva uddhariyati, pamāṇena uddhato patiṭṭhahantopi pamāṇeyeva patiṭṭhāti| evamanena tathāgatassa dakkhiṇapādakiccaṃ vāmapādena niyamitaṃ, vāmapādakiccaṃ dakkhiṇapādena niyamitanti veditabbaṃ|</p>

<p><hi rend="bold">nātisīgha</hi>nti divā vihārabhattatthāya gacchanto bhikkhu viya na atisīghaṃ gacchati| <hi rend="bold">nātisaṇika</hi>nti yathā pacchato āgacchanto okāsaṃ na labhati, evaṃ na atisaṇikaṃ gacchati| <hi rend="bold">adduvena adduva</hi>nti jaṇṇukena jaṇṇukaṃ, <hi rend="bold">na</hi> <pb ed="M" n="3.0266"/> <hi rend="bold">satthiṃ unnāmetī</hi>ti gambhīre udake gacchanto viya na ūruṃ unnāmeti| <hi rend="bold">na onāmetī</hi>ti rukkhasākhāchedanadaṇḍaṅkusapādo viya na pacchato osakkāpeti| <hi rend="bold">na sannāmetī</hi>ti obaddhānābaddhaṭṭhānehi pādaṃ koṭṭento viya na thaddhaṃ karoti| <hi rend="bold">na</hi> <pb ed="P" n="3.0388"/> <hi rend="bold">vināmetī</hi>ti yantarūpakaṃ kīḷāpento viya na ito cito ca cāleti| <hi rend="bold">adharakāyovā</hi>ti heṭṭhimakāyova iñjati, uparimakāyo nāvāya ṭhapitasuvaṇṇapaṭimā viya niccalo hoti| dūre ṭhatvā olokento hi buddhānaṃ ṭhitabhāvaṃ vā gamanabhāvaṃ vā na jānāti<pb ed="V" n="3.0275"/>| <hi rend="bold">kāyabalenā</hi>ti bāhā khipanto sarīrato sedehi muccantehi na kāyabalena gacchati| <hi rend="bold">sabbakāyenevā</hi>ti gīvaṃ aparivattetvā rāhulovāde vuttanāgāpalokitavaseneva apaloketi|</p>

<p><hi rend="bold">na uddha</hi>ntiādīsu nakkhattāni gaṇento viya na uddhaṃ ulloketi, naṭṭhaṃ kākaṇikaṃ vā māsakaṃ vā pariyesanto viya na adho oloketi, na hatthiassādayo passanto viya ito cito ca vipekkhamāno gacchati| <hi rend="bold">yugamatta</hi>nti navavidatthimatte cakkhūni ṭhapetvā gacchanto yugamattaṃ pekkhati nāma, bhagavāpi yuge yutto sudantājānīyo viya ettakaṃ passanto gacchati| <hi rend="bold">tato cassa uttarī</hi>ti yugamattato paraṃ na passatīti na vattabbo| na hi kuṭṭaṃ vā kavāṭaṃ vā gaccho vā latā vā āvarituṃ sakkoti, atha khvassa anāvaraṇañāṇassa anekāni cakkavāḷasahassāni ekaṅgaṇāneva honti| <hi rend="bold">antaraghara</hi>nti heṭṭhā mahāsakuludāyisutte indakhīlato paṭṭhāya antaragharaṃ, idha gharummārato paṭṭhāya veditabbaṃ| <hi rend="bold">na</hi> <pb ed="P" n="3.0389"/> <hi rend="bold">kāya</hi>ntiādi pakatiiriyapatheneva pavisatīti dassanatthaṃ vuttaṃ| daliddamanussānaṃ nīcagharakaṃ pavisantepi hi tathāgate chadanaṃ vā uggacchati, pathavī vā ogacchati, bhagavā pana pakatigamaneneva gacchati| <hi rend="bold">nātidūre</hi>ti atidūre parivattantena hi ekaṃ dve padavāre piṭṭhibhāgena gantvā nisīditabbaṃ hoti| <hi rend="bold">nāccāsanne</hi>ti accāsanne parivattantena ekaṃ dve padavāre purato gantvā nisīditabbaṃ hoti| tasmā yasmiṃ padavāre ṭhitena purato vā pacchato vā agantvā nisīditabbaṃ hoti, tattha parivattati|</p>

<p><hi rend="bold">pāṇinā</hi>ti kaṭivātābādhiko viya na āsanaṃ hatthehi gahetvā nisīdati| <hi rend="bold">pakkhipatī</hi>ti yo kiñci kammaṃ katvā kīḷanto ṭhitakova patati, yopi orimaṃ aṅgaṃ nissāya nisinno ghaṃsanto yāva pārimaṅgā gacchati, pārimaṅgaṃ <pb ed="M" n="3.0267"/> vā nissāya nisinno tatheva yāva orimaṅgā āgacchati, sabbo so āsane kāyaṃ pakkhipati nāma| bhagavā pana evaṃ akatvā āsanassa majjhe olambakaṃ dhārento viya tūlapicuṃ ṭhapento viya saṇikaṃ nisīdati| <hi rend="bold">hatthakukkucca</hi>nti pattamukhavaṭṭiyaṃ udakabinduṭhapanaṃ makkhikabījaniyā paṇṇacchedanaphālanādi hatthena asaṃyatakaraṇaṃ| <hi rend="bold">pādakukkucca</hi>nti pādena bhūmighaṃsanādi asaṃyatakaraṇaṃ|</p>

<p><hi rend="bold">na chambhatī</hi>ti na bhāyati| <hi rend="bold">na kampatī</hi>ti na osīdati| <hi rend="bold">na vedhatī</hi>ti na calati| <hi rend="bold">na</hi> <pb ed="P" n="3.0390"/> <hi rend="bold">paritassatī</hi>ti bhayaparitassanāyapi taṇhāparitassanāyapi na paritassati| ekacco hi dhammakathādīnaṃ atthāya <pb ed="V" n="3.0276"/> āgantvā manussesu vanditvā ṭhitesu ‘‘sakkhissāmi nu kho tesaṃ cittaṃ gaṇhanto dhammaṃ vā kathetuṃ, pañhaṃ vā pucchito vissajjetuṃ, bhattānumodanaṃ vā kātu’’nti bhayaparitassanāya paritassati| ekacco ‘‘manāpā nu kho me yāgu āgacchissati, manāpaṃ antarakhajjaka’’nti vā taṇhāparitassanāya paritassati| tadubhayampi tassa natthīti na paritassati| <hi rend="bold">vivekāvaṭṭo</hi>ti viveke nibbāne āvaṭṭamānaso hutvā| vivekavattotipi pāṭho, vivekavattayutto hutvāti attho| vivekavattaṃ nāma katabhattakiccassa bhikkhuno divāvihāre samathavipassanāvasena mūlakammaṭṭhānaṃ gahetvā pallaṅkaṃ ābhujitvā nisīdanaṃ| evaṃ nisinnassa hi iriyāpatho upasanto hoti|</p>

<p><hi rend="bold">na pattaṃ unnāmetī</hi>tiādīsu ekacco pattamukhavaṭṭiyā udakadānaṃ āharanto viya pattaṃ unnāmeti, eko pādapiṭṭhiyaṃ ṭhapento viya onāmeti, eko baddhaṃ katvā gaṇhāti, eko ito cito ca phandāpeti, evaṃ akatvā ubhohi hatthehi gahetvā īsakaṃ nāmetvā udakaṃ paṭiggaṇhātīti attho| <hi rend="bold">na samparivattaka</hi>nti parivattetvā paṭhamameva pattapiṭṭhiṃ na dhovati| <hi rend="bold">nātidūre</hi>ti yathā nisinnāsanato dūre patati, na evaṃ chaḍḍeti| <hi rend="bold">nāccāsanne</hi>ti pādamūleyeva na chaḍḍeti| <hi rend="bold">vicchaḍḍayamāno</hi>ti <pb ed="P" n="3.0391"/> vikiranto, yathā paṭiggāhako temati, na evaṃ chaḍḍeti|</p>

<p><hi rend="bold">nātithoka</hi>nti <pb ed="M" n="3.0268"/> yathā ekacco pāpiccho appicchataṃ dassento muṭṭhimattameva gaṇhāti, na evaṃ| <hi rend="bold">atibahu</hi>nti yāpanamattato atirekaṃ| <hi rend="bold">byañjanamattāyā</hi>ti byañjanassa mattā nāma odanato catuttho bhāgo| ekacco hi bhatte manāpe bhattaṃ bahuṃ gaṇhāti, byañjane manāpe byañjanaṃ bahuṃ| satthā pana tathā na gaṇhāti| <hi rend="bold">na ca byañjanenā</hi>ti amanāpañhi byañjanaṃ ṭhapetvā bhattameva bhuñjanto, bhattaṃ vā ṭhapetvā byañjanameva khādanto byañjanena ālopaṃ atināmeti nāma| satthā ekantarikaṃ byañjanaṃ gaṇhāti, bhattampi byañjanampi ekatova niṭṭhanti| <hi rend="bold">dvattikkhattu</hi>nti tathāgatassa hi puthujivhāya dantānaṃ upanītabhojanaṃ dvattikkhattuṃ dantehi phuṭṭhamattameva saṇhakaraṇīyapiṭṭhavilepanaṃ viya hoti, tasmā evamāha| <hi rend="bold">na mukhe avasiṭṭhā</hi>ti pokkharapatte patitudakabindu viya vinivattitvā paragalameva yāti, tasmā avasiṭṭhā na hoti| <hi rend="bold">rasapaṭisaṃvedī</hi>ti madhuratittakadukādirasaṃ jānāti| buddhānañhi antamaso pānīyepi dibbojā pakkhittāva hoti, tena nesaṃ sabbattheva raso pākaṭo hoti, rasagedho pana natthi|</p>

<p><hi rend="bold">aṭṭhaṅgasamannāgata</hi>nti <pb ed="P" n="3.0392"/> ‘‘neva davāyā’’ti vuttehi aṭṭhahi aṅgehi samannāgataṃ| <hi rend="bold">visuddhimagge</hi> panassa <pb ed="V" n="3.0277"/> vinicchayo āgatoti sabbāsavasutte vuttametaṃ| <hi rend="bold">hatthesu dhotesū</hi>ti satthā kiṃ karoti? paṭhamaṃ pattassa gahaṇaṭṭhānaṃ dhovati| tattha pattaṃ gahetvā sukhumajālahatthaṃ pesetvā dve vāre sañcāreti| ettāvatā pokkharapatte patitudakaṃ viya vinivattitvā gacchati| <hi rend="bold">na ca anatthiko</hi>ti yathā ekacco pattaṃ ādhārake ṭhapetvā patte udakaṃ na puñchati, raje patante ajjhupekkhati, na evaṃ karoti| <hi rend="bold">na ca ativelānurakkhī</hi>ti yathā ekacco pamāṇātikkantaṃ ārakkhaṃ ṭhapeti, bhuñjitvā vā patte udakaṃ puñchitvā cīvarabhogantaraṃ pavesetvā pattaṃ udarena akkamitvā gaṇhāti, na evaṃ karoti|</p>

<p><hi rend="bold">na ca anumodanassā</hi>ti yo hi bhuttamattova dārakesu bhattatthāya rodantesu chātajjhattesu manussesu bhuñjitvā anāgatesveva anumodanaṃ ārabhati, tato sabbakammāni chaḍḍetvā ekacce āgacchanti, ekacce anāgatāva honti, ayaṃ kālaṃ atināmeti| yopi manussesu <pb ed="M" n="3.0269"/> āgantvā anumodanatthāya vanditvā nisinnesu anumodanaṃ akatvāva ‘‘kathaṃ tissa, kathaṃ phussa, kathaṃ sumana, kathaṃ tisse, kathaṃ phusse, kathaṃ sumane, kaccittha arogā, sassaṃ sampanna’’ntiādiṃ pāṭiyekkaṃ kathaṃ samuṭṭhāpeti, ayaṃ anumodanassa kālaṃ atināmeti, manussānaṃ pana okāsaṃ ñatvā āyācitakāle karonto nātināmeti nāma, satthā tathā karoti|</p>

<p><hi rend="bold">na taṃ bhatta</hi>nti kiṃ bhattaṃ nāmetaṃ uttaṇḍulaṃ atikilinnantiādīni vatvā na garahati| <hi rend="bold">na</hi> <pb ed="P" n="3.0393"/> <hi rend="bold">aññaṃ bhatta</hi>nti svātanāya vā punadivasāya vā bhattaṃ uppādessāmīti hi anumodanaṃ karonto aññaṃ bhattaṃ paṭikaṅkhati| yo vā – ‘‘yāva mātugāmānaṃ bhattaṃ paccati, tāva anumodanaṃ karissāmi, atha me anumodanāvasāne attano pakkabhattatopi thokaṃ dassantī’’ti anumodanaṃ vaḍḍheti, ayampi paṭikaṅkhati nāma| satthā na evaṃ karoti| <hi rend="bold">na ca muccitukāmo</hi>ti ekacco hi paṭisaṃmuñcitvā gacchati, vegena anubandhitabbo hoti| satthā pana na evaṃ gacchati, parisāya majjhe ṭhitova gacchati| <hi rend="bold">accukkaṭṭha</hi>nti yo hi yāva hanukaṭṭhito ukkhipitvā pārupati, tassa accukkaṭṭhaṃ nāma hoti| yo yāva gopphakā otāretvāva pārupati, tassa accukkaṭṭhaṃ hoti| yopi ubhato ukkhipitvā udaraṃ vivaritvā yāti, tassapi accukkaṭṭhaṃ hoti| yo ekaṃsaṃ katvā thanaṃ vivaritvā yāti, tassapi accukkaṭṭhaṃ| satthā taṃ sabbaṃ na karoti|</p>

<p><hi rend="bold">allīna</hi>nti <pb ed="V" n="3.0278"/> yathā aññesaṃ sedena tintaṃ allīyati, na evaṃ satthu| <hi rend="bold">apakaṭṭha</hi>nti khalisāṭako viya kāyato muccitvāpi na tiṭṭhati| <hi rend="bold">vāto</hi>ti verambhavātopi uṭṭhahitvā cāletuṃ na sakkoti| <hi rend="bold">pādamaṇḍanānuyoga</hi>nti iṭṭhakāya ghaṃsanādīhi pādasobhānuyogaṃ| <hi rend="bold">pakkhāletvā</hi>ti pādeneva pādaṃ dhovitvā| <hi rend="bold">so neva attabyābādhāyā</hi>tiādīni na pubbenivāsacetopariyañāṇānaṃ atthitāya vadati, iriyāpathasantataṃ pana disvā anumānena vadati| <hi rend="bold">dhamma</hi>nti pariyattidhammaṃ| <hi rend="bold">na ussādetī</hi>ti <pb ed="P" n="3.0394"/> kiṃ mahāraṭṭhika, kiṃ mahākuṭumbikātiādīni vatvā gehassitavasena na ussādeti| <hi rend="bold">na apasādetī</hi>ti ‘‘kiṃ, upāsaka, kathaṃ te vihāramaggo ñāto? kiṃ bhayena nāgacchasi? na hi bhikkhū kiñci acchinditvā gaṇhanti, mā bhāyī’’ti <pb ed="M" n="3.0270"/> vā ‘‘kiṃ tuyhaṃ evaṃ macchariyajīvitaṃ nāmā’’ti vā ādīni vatvā gehassitapemena na apasādeti|</p>

<p><hi rend="bold">vissaṭṭho</hi>ti siniddho apalibuddho| <hi rend="bold">viññeyyo</hi>ti viññāpanīyo pākaṭo, vissaṭṭhattāyeva cesa viññeyyo hoti| <hi rend="bold">mañjū</hi>ti madhuro| <hi rend="bold">savanīyo</hi>ti sotasukho, madhurattāyeva cesa savanīyo hoti| <hi rend="bold">bindū</hi>ti sampiṇḍito| <hi rend="bold">avisārī</hi>ti avisaṭo, binduttāyeva cesa avisārī hoti| <hi rend="bold">gambhīro</hi>ti gambhīrasamuṭṭhito| <hi rend="bold">ninnādī</hi>ti ninnādavā, gambhīrattāyeva cesa ninnādī hoti| <hi rend="bold">yathāparisa</hi>nti cakkavāḷapariyantampi ekābaddhaparisaṃ viññāpeti| <hi rend="bold">bahiddhā</hi>ti aṅgulimattampi parisato bahiddhā na gacchati| tasmā? so evarūpo madhurassaro akāraṇā mā nassīti| iti bhagavato ghoso parisāya matthakeneva carati|</p>

<p><hi rend="bold">avalokayamānā</hi>ti <pb ed="P" n="3.0395"/> sirasmiṃ añjaliṃ ṭhapetvā bhagavantaṃ olokentāva paccosakkitvā dassanavijahanaṭṭhāne vanditvā gacchanti| <hi rend="bold">avijahitattā</hi>ti yo hi kathaṃ sutvā vuṭṭhito aññaṃ diṭṭhasutādikaṃ kathaṃ kathento gacchati, esa sabhāvena vijahati nāma| yo pana sutadhammakathāya vaṇṇaṃ kathentova gacchati, ayaṃ na vijahati nāma, evaṃ avijahantabhāvena pakkamanti| <hi rend="bold">gacchanta</hi>nti rajjuyantavasena ratanasattubbedhaṃ suvaṇṇagghikaṃ viya gacchantaṃ| <hi rend="bold">addasāma ṭhita</hi>nti samussitakañcanapabbataṃ viya ṭhitaṃ <hi rend="bold">addasāma| tato ca bhiyyo</hi>ti vitthāretvā guṇe kathetuṃ asakkonto avasese guṇe saṃkhipitvā kalāpaṃ viya suttakabaddhaṃ viya ca katvā vissajjento evamāha| ayamettha adhippāyo – mayā kathitaguṇehi akathitāva bahutarā| mahāpathavimahāsamuddādayo viya hi tassa bhoto anantā appameyyā guṇā ākāsamiva vitthāritāti|</p>

<p n="390"> <hi rend="bold">appaṭisaṃvidito</hi>ti <pb ed="V" n="3.0279"/> aviññātāgamano| pabbajite upasaṅkamantena hi cīvaraparikammādisamaye vā ekaṃ nivāsetvā sarīrabhañjanasamaye vā upasaṅkamitvā tatova paṭinivattitabbaṃ hoti, paṭisanthāramattampi na jāyati| puretaraṃ pana okāse kārite divāṭṭhānaṃ sammajjitvā cīvaraṃ pārupitvā bhikkhu vivitte ṭhāne nisīdati, taṃ āgantvā passantā dassanenapi <pb ed="M" n="3.0271"/> pasīdanti, paṭisanthāro jāyati, pañhabyākaraṇaṃ <pb ed="P" n="3.0396"/> vā dhammakathā vā labbhati| tasmā paṇḍitā okāsaṃ kārenti| so ca nesaṃ aññataro, tenassa etadahosi| <hi rend="bold">jiṇṇo vuḍḍho</hi>ti attano uggatabhāvaṃ akathetvā kasmā evamāha? buddhā nāma anuddayasampannā honti, mahallakabhāvaṃ ñatvā sīghaṃ okāsaṃ karissatīti evamāha|</p>

<p n="391"> <hi rend="bold">oramiya okāsamakāsī</hi>ti vegena uṭṭhāya dvidhā bhijjitvā okāsamakāsi|</p>

<p><hi rend="bold">ye me</hi>ti ye mayā| <hi rend="bold">nārīsamānasavhayā</hi>ti nārīsamānanāmaṃ itthiliṅgaṃ, tena avhātabbāti nārīsamānasavhayā, itthiliṅgena vattabbāti vohārakusalatāya evaṃ vadati| <hi rend="bold">pahūtajivho</hi>ti puthulajivho| <hi rend="bold">ninnāmayeta</hi>nti nīhara etaṃ|</p>

<p n="393"> <hi rend="bold">kevalī</hi>ti sakalaguṇasampanno|</p>

<p n="394"> <hi rend="bold">paccabhāsī</hi>ti ekappahārena pucchite aṭṭha pañhe byākaronto patiabhāsi| <hi rend="bold">yo vedī</hi>ti yo vidati jānāti, yassa pubbenivāso pākaṭo| <hi rend="bold">saggāpāyañca passatī</hi>ti dibbacakkhuñāṇaṃ kathitaṃ| <hi rend="bold">jātikkhayaṃ</hi> <pb ed="P" n="3.0397"/> <hi rend="bold">patto</hi>ti arahattaṃ patto|<hi rend="bold"> abhiññā vosito</hi>ti taṃ arahattaṃ abhijānitvā vosito vosānappatto|<hi rend="bold"> munī</hi>ti arahattañāṇamoneyyena samannāgato|</p>

<p><hi rend="bold">visuddha</hi>nti paṇḍaraṃ| <hi rend="bold">muttaṃ rāgehī</hi>ti kilesarāgehi muttaṃ| <hi rend="bold">pahīnajātimaraṇo</hi>ti jātikkhayappattattā pahīnajātiko, jātipahāneneva pahīnamaraṇo| <hi rend="bold">brahmacariyassa kevalī</hi>ti yaṃ brahmacariyassa kevalī sakalabhāvo, tena samannāgato, sakalacatumaggabrahmacariyavāsoti attho| <hi rend="bold">pāragū sabbadhammāna</hi>nti sabbesaṃ lokiyalokuttaradhammānaṃ abhiññāya pāraṃ gato, sabbadhamme abhijānitvā ṭhitoti attho| <hi rend="bold">pāragū</hi>ti vā ettāvatā pariññāpāragū pañcannaṃ khandhānaṃ, pahānapāragū sabbakilesānaṃ<pb ed="V" n="3.0280"/>, bhāvanāpāragū catunnaṃ maggānaṃ, sacchikiriyāpāragū nirodhassa, samāpattipāragū sabbasamāpattīnanti ayamattho vutto| puna <hi rend="bold">sabbadhammāna</hi>nti iminā abhiññāpāragū vuttoti| <hi rend="bold">buddho tādī pavuccatī</hi>ti tādiso chahi <pb ed="M" n="3.0272"/> ākārehi pāraṃ gato sabbākārena catunnaṃ saccānaṃ buddhattā buddhoti pavuccatīti|</p>

<p>kiṃ pana ettāvatā sabbe pañhā vissajjitā hontīti? āma vissajjitā, cittaṃ visuddhaṃ jānāti, muttaṃ rāgehīti iminā tāva bāhitapāpattā brāhmaṇoti paṭhamapañho vissajjito hoti| pāragūti iminā vedehi gatattā vedagūti dutiyapañho vissajjito hoti| pubbenivāsantiādīhi imāsaṃ tissannaṃ vijjānaṃ <pb ed="P" n="3.0398"/> atthitāya tevijjoti tatiyapañho vissajjito hoti| muttaṃ rāgehi sabbasoti imināva nissaṭattā pāpadhammānaṃ sottiyoti catutthapañho vissajjito hoti| jātikkhayaṃ pattoti iminā pana arahattasseva vuttattā pañcamapañho vissajjito hoti| vositoti ca brahmacariyassa kevalīti ca imehi chaṭṭhapañho vissajjito hoti| abhiññā vosito munīti iminā sattamapañho vissajjito hoti| pāragū sabbadhammānaṃ, buddho tādī pavuccatīti iminā aṭṭhamapañho vissajjito hoti|</p>

<p n="395"> <hi rend="bold">dānakatha</hi>ntiādīni heṭṭhā sutte vitthāritāneva| <hi rend="bold">paccapādī</hi>ti paṭipajji| <hi rend="bold">dhammassānudhamma</hi>nti imasmiṃ sutte dhammo nāma arahattamaggo, anudhammo nāma heṭṭhimā tayo maggā tīṇi ca sāmaññaphalāni, tāni paṭipāṭiyā paṭilabhīti attho| <hi rend="bold">na ca maṃ dhammādhikaraṇaṃ vihesesī</hi>ti mañca dhammakāraṇā na kilamesi, na punappunaṃ kathāpesīti vuttaṃ hoti| sesaṃ sabbattha uttānameva| <hi rend="bold">tattha parinibbāyī</hi>ti pana padena desanāya arahatteneva kūṭaṃ gahitanti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">brahmāyusuttavaṇṇanā niṭṭhitā|</p>

</xml>