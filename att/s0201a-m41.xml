<xml src="s0201a-m41.xml">
<div id="mn1_5" n="mn1_5" type="vagga"/>
<head rend="chapter">5. cūḷayamakavaggo</head>

<p rend="subhead"><pgroup id="m41"/><readunit id="m41">1. sāleyyakasuttavaṇṇanā</readunit></p>

<p n="439"> <hi rend="bold">evaṃ</hi> <pb ed="V" n="2.0223"/><pb ed="M" n="2.0227"/> <hi rend="bold">me suta</hi>nti sāleyyakasuttaṃ| tattha <hi rend="bold">kosalesū</hi>ti kosalā nāma jānapadino rājakumārā| tesaṃ nivāso ekopi janapado ruḷhīsaddena kosalāti vuccati, tasmiṃ kosalesu janapade| porāṇā panāhu – yasmā pubbe mahāpanādaṃ rājakumāraṃ nānānāṭakāni disvā sitamattampi akarontaṃ sutvā rājā āha – ‘‘yo mama puttaṃ hasāpeti, sabbālaṅkārena naṃ alaṅkaromī’’ti| tato naṅgalānipi chaḍḍetvā mahājanakāye sannipatite manussā sātirekāni sattavassāni nānākīḷikāyo dassetvā naṃ hasāpetuṃ nāsakkhiṃsu| tato <pb ed="P" n="2.0327"/> sakko devanaṭaṃ pesesi| so dibbanāṭakaṃ dassetvā hasāpesi| atha te manussā attano attano vasanokāsābhimukhā pakkamiṃsu| te paṭipathe mittasuhajjādayo disvā paṭisanthāraṃ karontā, ‘‘kacci, bho, kusalaṃ, kacci, bho, kusala’’nti āhaṃsu| tasmā taṃ ‘‘kusalaṃ kusala’’nti vacanaṃ upādāya so padeso kosalāti vuccatīti|</p>

<p><hi rend="bold">cārikaṃ caramāno</hi>ti aturitacārikaṃ caramāno| <hi rend="bold">mahatā bhikkhusaṅghena saddhi</hi>nti sataṃ vā sahassaṃ vā satasahassaṃ vāti evaṃ aparicchinnena mahatā bhikkhusaṅghena saddhiṃ| <hi rend="bold">brāhmaṇagāmo</hi>ti brāhmaṇānaṃ samosaraṇagāmopi brāhmaṇagāmoti vuccati brāhmaṇānaṃ bhogagāmopi| idha samosaraṇagāmo adhippeto| <hi rend="bold">tadavasarī</hi>ti taṃ avasari, sampattoti attho| vihāro panettha aniyāmito; tasmā tassa avidūre buddhānaṃ anucchaviko eko vanasaṇḍo bhavissati, satthā taṃ vanasaṇḍaṃ gatoti veditabbo| <hi rend="bold">assosu</hi>nti suṇiṃsu upalabhiṃsu| sotadvārasampattavacananigghosānusārena jāniṃsu| <hi rend="bold">kho</hi>ti avadhāraṇatthe padapūraṇamatte vā nipāto| tattha <pb ed="V" n="2.0224"/> avadhāraṇatthena assosuṃyeva<pb ed="M" n="2.0228"/>, na nesaṃ koci savanantarāyo ahosīti ayamattho veditabbo| padapūraṇena byañjanasiliṭṭhatāmattameva|</p>

<p>idāni yamatthaṃ assosuṃ, taṃ pakāsetuṃ <hi rend="bold">samaṇo khalu, bho, gotamo</hi>tiādi vuttaṃ| tattha samitapāpattā <hi rend="bold">samaṇo</hi>ti veditabbo| <hi rend="bold">khalū</hi>ti anussavanatthe nipāto| <hi rend="bold">bho</hi>ti tesaṃ aññamaññaṃ ālapanamattaṃ| <hi rend="bold">gotamo</hi>ti bhagavato gottavasena paridīpanaṃ| tasmā <hi rend="bold">samaṇo khalu, bho, gotamo</hi>ti ettha samaṇo kira, bho, gotamagottoti evamattho daṭṭhabbo| <hi rend="bold">sakyaputto</hi>ti idaṃ pana bhagavato uccākulaparidīpanaṃ| <hi rend="bold">sakyakulā pabbajito</hi>ti saddhāpabbajitabhāvadīpanaṃ| kenaci pārijuññena anabhibhūto aparikkhīṇaṃyeva taṃ kulaṃ pahāya saddhāpabbajitoti vuttaṃ hoti| tato paraṃ vuttatthameva| <hi rend="bold">taṃ kho panā</hi>ti itthambhūtākhyānatthe upayogavacanaṃ, tassa kho pana bhoto gotamassāti attho| <hi rend="bold">kalyāṇo</hi>ti <pb ed="P" n="2.0328"/> kalyāṇaguṇasamannāgato, seṭṭhoti vuttaṃ hoti| <hi rend="bold">kittisaddo</hi>ti kittiyeva, thutighoso vā| <hi rend="bold">abbhuggato</hi>ti sadevakaṃ lokaṃ ajjhottharitvā uggato| kinti? ‘‘itipi so bhagavā…pe.… buddho bhagavā’’ti|</p>

<p>tatrāyaṃ padasambandho – so bhagavā itipi arahaṃ, itipi sammāsambuddho…pe.… itipi bhagavāti| iminā ca iminā ca kāraṇenāti vuttaṃ hoti| tattha ārakattā, arīnaṃ arānañca hatattā, paccayādīnaṃ arahattā, pāpakaraṇe rahābhāvāti imehi tāva kāraṇehi so bhagavā arahanti veditabbotiādinā nayena mātikaṃ nikkhipitvā sabbāneva etāni padāni visuddhimagge buddhānussatiniddese vitthāritānīti tato tesaṃ vitthāro gahetabbo|</p>

<p><hi rend="bold">sādhu kho panā</hi>ti sundaraṃ kho pana; atthāvahaṃ sukhāvahanti vuttaṃ hoti| <hi rend="bold">tathārūpānaṃ arahata</hi>nti yathārūpo so bhavaṃ gotamo, evarūpānaṃ anekehipi kappakoṭisatasahassehi dullabhadassanānaṃ byāmappabhāparikkhittehi asītianubyañjanaratanapaṭimaṇḍitehi dvattiṃsmahāpurisalakkhaṇavarehi samākiṇṇamanoramasarīrānaṃ atappakadassanānaṃ atimadhuradhammanigghosānaṃ, yathābhūtaguṇādhigamena loke arahantoti laddhasaddānaṃ arahataṃ| <hi rend="bold">dassanaṃ hotī</hi>ti pasādasommāni akkhīni ummīletvā dassanamattampi sādhu hoti| sace pana aṭṭhaṅgasamannāgatena brahmassarena dhammaṃ <pb ed="V" n="2.0225"/><pb ed="M" n="2.0229"/> desentassa ekaṃ padampi sotuṃ labhissāma, sādhutaraṃyeva bhavissatīti evaṃ ajjhāsayaṃ katvā|</p>

<p><hi rend="bold">yena bhagavā tenupasaṅkamiṃsū</hi>ti sabbakiccāni pahāya tuṭṭhamānasā āgamaṃsu| <hi rend="bold">etadavocu</hi>nti duvidhā hi pucchā agārikapucchā anagārikapucchā ca| tattha ‘‘kiṃ, bhante, kusalaṃ, kiṃ akusala’’nti iminā nayena agārikapucchā āgatā| ‘‘ime kho, bhante, pañcupādānakkhandhā’’ti iminā nayena anagārikapucchā| ime pana attano anurūpaṃ agārikapucchaṃ pucchantā etaṃ, ‘‘ko nu kho, bho gotama, hetu ko paccayo’’tiādivacanaṃ avocuṃ| tesaṃ bhagavā yathā na sakkonti sallakkhetuṃ, evaṃ <pb ed="P" n="2.0329"/> saṃkhitteneva tāva pañhaṃ vissajjento, <hi rend="bold">adhammacariyāvisamacariyāhetu kho gahapatayo</hi>tiādimāha| kasmā pana bhagavā yathā na sallakkhenti, evaṃ vissajjesīti? paṇḍitamānikā hi te; āditova mātikaṃ aṭṭhapetvā yathā sallakkhenti, evaṃ atthe vitthārite, desanaṃ uttānikāti maññantā avajānanti, mayampi kathentā evameva katheyyāmāti vattāro bhavanti| tena nesaṃ bhagavā yathā na sakkonti sallakkhetuṃ, evaṃ saṃkhitteneva tāva pañhaṃ vissajjesi| tato sallakkhetuṃ asakkontehi vitthāradesanaṃ yācito vitthārena desetuṃ, <hi rend="bold">tena hi gahapatayo</hi>tiādimāha| tattha <hi rend="bold">tena hī</hi>ti kāraṇatthe nipāto| yasmā maṃ tumhe yācatha, tasmāti attho|</p>

<p n="440"> <hi rend="bold">tividha</hi>nti tīhi koṭṭhāsehi| <hi rend="bold">kāyenā</hi>ti kāyadvārena| <hi rend="bold">adhammacariyāvisamacariyā</hi>ti adhammacariyasaṅkhātā visamacariyā| ayaṃ panettha padattho, adhammassa cariyā adhammacariyā, adhammakaraṇanti attho| visamā cariyā, visamassa vā kammassa cariyāti visamacariyā| adhammacariyā ca sā visamacariyā cāti adhammacariyāvisamacariyā| etenupāyena sabbesu kaṇhasukkapadesu attho veditabbo| <hi rend="bold">luddo</hi>ti kakkhaḷo| <hi rend="bold">dāruṇo</hi>ti sāhasiko| <hi rend="bold">lohitapāṇī</hi>ti paraṃ jīvitā voropentassa pāṇī lohitena lippanti| sacepi na lippanti, tathāvidho lohitapāṇītveva vuccati| <hi rend="bold">hatappahate niviṭṭho</hi>ti hate ca parassa pahāradāne<pb ed="M" n="2.0230"/>, pahate ca paramāraṇe niviṭṭho| <hi rend="bold">adayāpanno</hi>ti nikkaruṇataṃ āpanno|</p>

<p><hi rend="bold">yaṃ taṃ parassā</hi>ti yaṃ taṃ parassa santakaṃ| <hi rend="bold">paravittūpakaraṇa</hi>nti tasseva parassa vittūpakaraṇaṃ tuṭṭhijananaṃ <pb ed="V" n="2.0226"/> parikkhārabhaṇḍakaṃ| <hi rend="bold">gāmagataṃ vā</hi>ti antogāme vā ṭhapitaṃ| <hi rend="bold">araññagataṃ vā</hi>ti araññe rukkhaggapabbatamatthakādīsu vā ṭhapitaṃ| <hi rend="bold">adinna</hi>nti tehi parehi kāyena vā vācāya vā adinnaṃ| <hi rend="bold">theyyasaṅkhāta</hi>nti ettha <hi rend="bold">theno</hi>ti coro| thenassa bhāvo theyyaṃ, avaharaṇacittassetaṃ adhivacanaṃ| saṅkhā saṅkhātanti atthato ekaṃ, koṭṭhāsassetaṃ adhivacanaṃ, ‘‘saññānidānā hi papañcasaṅkhā’’tiādīsu viya| theyyañca taṃ saṅkhātañcāti theyyasaṅkhātaṃ, theyyacittasaṅkhāto eko cittakoṭṭhāsoti attho<pb ed="P" n="2.0330"/>| karaṇatthe cetaṃ paccattavacanaṃ, tasmā theyyasaṅkhātenāti atthato daṭṭhabbaṃ|</p>

<p><hi rend="bold">māturakkhitā</hi>tiādīsu yaṃ pitari naṭṭhe vā mate vā ghāsacchādanādīhi paṭijaggamānā, vayapattaṃ kulaghare dassāmīti mātā rakkhati, ayaṃ māturakkhitā nāma| etenupāyena <hi rend="bold">piturakkhitā</hi>dayopi veditabbā| sabhāgakulāni pana kucchigatesupi gabbhesu katikaṃ karonti – ‘‘sace mayhaṃ putto hoti, tuyhaṃ dhītā, aññattha gantuṃ na labhissati, mayhaṃ puttasseva hotū’’ti| evaṃ gabbhepi pariggahitā <hi rend="bold">sassāmikā</hi> nāma| ‘‘yo itthannāmaṃ itthiṃ gacchati, tassa ettako daṇḍo’’ti evaṃ gāmaṃ vā gehaṃ vā vīthiṃ vā uddissa ṭhapitadaṇḍā, pana <hi rend="bold">saparidaṇḍā</hi> nāma| <hi rend="bold">antamaso mālāguṇaparikkhittāpī</hi>ti yā sabbantimena paricchedena, ‘‘esā me bhariyā bhavissatī’’ti saññāya tassā upari kenaci mālāguṇaṃ khipantena mālāguṇamattenāpi parikkhittā hoti| <hi rend="bold">tathārūpāsu cārittaṃ āpajjitā hotī</hi>ti evarūpāsu itthīsu sammādiṭṭhisutte vuttamicchācāralakkhaṇavasena vītikkamaṃ kattā hoti|</p>

<p><hi rend="bold">sabhāgato</hi>ti sabhāyaṃ ṭhito| <hi rend="bold">parisāgato</hi>ti parisāyaṃ ṭhito| <hi rend="bold">ñātimajjhagato</hi>ti dāyādānaṃ majjhe ṭhito| <hi rend="bold">pūgamajjhagato</hi>ti senīnaṃ majjhe ṭhito| <hi rend="bold">rājakulamajjhagato</hi>ti rājakulassa majjhe mahāvinicchaye ṭhito<pb ed="M" n="2.0231"/>| <hi rend="bold">abhinīto</hi>ti pucchanatthāya nīto| <hi rend="bold">sakkhipuṭṭho</hi>ti sakkhiṃ katvā pucchito| <hi rend="bold">ehambho purisā</hi>ti ālapanametaṃ| <hi rend="bold">attahetu vā parahetu vā</hi>ti attano vā parassa vā hatthapādādihetu vā dhanahetu vā| <hi rend="bold">āmisakiñcikkhahetu vā</hi>ti ettha <hi rend="bold">āmisa</hi>nti lābho adhippeto| <hi rend="bold">kiñcikkha</hi>nti yaṃ vā taṃ vā appamattakaṃ| antamaso tittiravaṭṭakasappipiṇḍanavanītapiṇḍādimattakassapi lañjassa hetūti attho| <hi rend="bold">sampajānamusā bhāsitā hotī</hi>ti jānantoyeva musāvādaṃ kattā hoti|</p>

<p><hi rend="bold">imesaṃ</hi> <pb ed="V" n="2.0227"/> <hi rend="bold">bhedāyā</hi>ti yesaṃ itoti vuttānaṃ santike sutaṃ hoti, tesaṃ bhedāya| <hi rend="bold">amūsaṃ bhedāyā</hi>ti yesaṃ amutrāti vuttānaṃ santike sutaṃ hoti, tesaṃ bhedāya| <hi rend="bold">iti samaggānaṃ vā bhedakā</hi>ti evaṃ samaggānaṃ vā dvinnaṃ sahāyakānaṃ bhedaṃ <pb ed="P" n="2.0331"/> kattā| <hi rend="bold">bhinnānaṃ vā anuppadātā</hi>ti suṭṭhu kataṃ tayā, taṃ pajahantena katipāheneva te mahantaṃ anatthaṃ kareyyāti evaṃ bhinnānaṃ puna asaṃsandanāya anuppadātā upatthambhetā kāraṇaṃ dassetāti attho| vaggo ārāmo abhiratiṭṭhānamassāti <hi rend="bold">vaggārāmo| vaggarato</hi>ti vaggesu rato| vagge disvā vā sutvā vā nandatīti <hi rend="bold">vagganandī| vaggakaraṇiṃ vāca</hi>nti yā vācā samaggepi satte vagge karoti bhindati, taṃ kalahakāraṇaṃ vācaṃ bhāsitā hoti|</p>

<p><hi rend="bold">aṇḍakā</hi>ti yathā sadose rukkhe aṇḍakāni uṭṭhahanti, evaṃ sadosatāya khuṃsanāvambhanādivacanehi aṇḍakā jātā| <hi rend="bold">kakkasā</hi>ti pūtikā| yathā nāma pūtikarukkho kakkaso hoti paggharitacuṇṇo, evaṃ kakkasā hoti, sotaṃ ghaṃsamānā viya pavisati| tena vuttaṃ ‘‘kakkasā’’ti| <hi rend="bold">parakaṭukā</hi>ti paresaṃ kaṭukā amanāpā dosajananī| <hi rend="bold">parābhisajjanī</hi>ti kuṭilakaṇṭakasākhā viya mammesu vijjhitvā paresaṃ abhisajjanī gantukāmānampi gantuṃ adatvā lagganakārī| <hi rend="bold">kodhasāmantā</hi>ti kodhassa āsannā| <hi rend="bold">asamādhisaṃvattanikā</hi>ti appanāsamādhissa vā upacārasamādhissa vā asaṃvattanikā| iti sabbāneva tāni sadosavācāya vevacanāni|</p>

<p><hi rend="bold">akālavādī</hi>ti akālena vattā| <hi rend="bold">abhūtavādī</hi>ti yaṃ natthi, tassa vattā| <hi rend="bold">anatthavādī</hi>ti akāraṇanissitaṃ vattā| <hi rend="bold">adhammavādī</hi>ti asabhāvaṃ vattā<pb ed="M" n="2.0232"/>| <hi rend="bold">avinayavādī</hi>ti asaṃvaravinayapaṭisaṃyuttassa vattā| <hi rend="bold">anidhānavati vāca</hi>nti hadayamañjūsāyaṃ nidhetuṃ ayuttaṃ vācaṃ bhāsitā hoti| <hi rend="bold">akālenā</hi>ti vattabbakālassa pubbe vā pacchā vā ayuttakāle vattā hoti| <hi rend="bold">anapadesa</hi>nti suttāpadesavirahitaṃ| <hi rend="bold">apariyantavati</hi>nti aparicchedaṃ, suttaṃ vā jātakaṃ vā nikkhipitvā tassa upalabbhaṃ vā upamaṃ vā vatthuṃ vā āharitvā bāhirakathaṃyeva katheti| nikkhittaṃ nikkhittameva hoti| ‘‘suttaṃ nu kho katheti jātakaṃ nu kho, nassa antaṃ vā koṭiṃ vā passāmā’’ti vattabbataṃ āpajjati| yathā vaṭarukkhasākhānaṃ gatagataṭṭhāne pārohā otaranti, otiṇṇotiṇṇaṭṭhāne sampajjitvā puna vaḍḍhantiyeva<pb ed="P" n="2.0332"/>| evaṃ aḍḍhayojanampi yojanampi <pb ed="V" n="2.0228"/> gacchantiyeva, gacchante gacchante pana mūlarukkho vinassati, paveṇijātakāva tiṭṭhanti| evamayampi nigrodhadhammakathiko nāma hoti; nikkhittaṃ nikkhittamattameva katvā passeneva pariharanto gacchati| yo pana bahumpi bhaṇanto etadatthamidaṃ vuttanti āharitvā jānāpetuṃ sakkoti, tassa kathetuṃ vaṭṭati| <hi rend="bold">anatthasaṃhita</hi>nti na atthanissitaṃ|</p>

<p><hi rend="bold">abhijjhātā hotī</hi>ti abhijjhāya oloketā hoti| <hi rend="bold">aho vatā</hi>ti patthanatthe nipāto| abhijjhāya olokitamattakena cettha kammapathabhedo na hoti| yadā pana, ‘‘aho vatidaṃ mama santakaṃ assa, ahamettha vasaṃ vatteyya’’nti attano pariṇāmeti, tadā kammapathabhedo hoti, ayamidha adhippeto|</p>

<p><hi rend="bold">byāpannacitto</hi>ti vipannacitto pūtibhūtacitto| <hi rend="bold">paduṭṭhamanasaṅkappo</hi>ti dosena duṭṭhacittasaṅkappo| <hi rend="bold">haññantū</hi>ti ghātiyantū| <hi rend="bold">vajjhantū</hi>ti vadhaṃ pāpuṇantu| <hi rend="bold">mā vā ahesu</hi>nti kiñcipi mā ahesuṃ| idhāpi kopamattakena kammapathabhedo na hoti| haññantūtiādicintaneneva hoti, tasmā evaṃ vuttaṃ|</p>

<p><hi rend="bold">micchādiṭṭhiko</hi>ti akusaladassano| <hi rend="bold">viparītadassano</hi>ti vipallatthadassano| <hi rend="bold">natthi dinna</hi>nti dinnassa phalābhāvaṃ sandhāya vadati| <hi rend="bold">yiṭṭhaṃ</hi> vuccati mahāyāgo| <hi rend="bold">huta</hi>nti paheṇakasakkāro adhippeto, tampi ubhayaṃ phalābhāvameva <pb ed="M" n="2.0233"/> sandhāya paṭikkhipati| <hi rend="bold">sukatadukkaṭāna</hi>nti sukatadukkaṭānaṃ, kusalākusalānanti attho| <hi rend="bold">phalaṃ vipāko</hi>ti yaṃ phalanti vā vipākoti vā vuccati, taṃ natthīti vadati| <hi rend="bold">natthi ayaṃ loko</hi>ti paraloke ṭhitassa ayaṃ loko natthi| <hi rend="bold">natthi paro loko</hi>ti idha loke ṭhitassapi paraloko natthi, sabbe tattha tattheva ucchijjantīti dasseti| <hi rend="bold">natthi mātā natthi pitā</hi>ti tesu sammāpaṭipattimicchāpaṭipattīnaṃ phalābhāvavasena vadati| <hi rend="bold">natthi sattā opapātikā</hi>ti cavitvā upapajjanakasattā nāma natthīti vadati| <hi rend="bold">sayaṃ abhiññā sacchikatvā pavedentī</hi>ti ye imañca lokaṃ parañca lokaṃ abhivisiṭṭhāya paññāya sayaṃ paccakkhaṃ katvā pavedenti, te natthīti sabbaññubuddhānaṃ abhāvaṃ <pb ed="P" n="2.0333"/> dīpeti, ettāvatā dasavatthukā micchādiṭṭhi kathitā hoti|</p>

<p n="441"> <hi rend="bold">pāṇātipātaṃ</hi> <pb ed="V" n="2.0229"/> <hi rend="bold">pahāyā</hi>tiādayo satta kammapathā cūḷahatthipade vitthāritā| anabhijjhādayo uttānatthāyeva|</p>

<p n="442"> <hi rend="bold">sahabyataṃ upapajjeyya</hi>nti sahabhāvaṃ upagaccheyyaṃ| <hi rend="bold">brahmakāyikānaṃ devāna</hi>nti paṭhamajjhānabhūmidevānaṃ| <hi rend="bold">ābhānaṃ devāna</hi>nti ābhā nāma visuṃ natthi, parittābhappamāṇābhābhassarānametaṃ adhivacanaṃ| <hi rend="bold">parittābhāna</hi>ntiādi pana ekato aggahetvā tesaṃyeva bhedato gahaṇaṃ| <hi rend="bold">parittasubhāna</hi>ntiādīsupi eseva nayo| iti bhagavā āsavakkhayaṃ dassetvā arahattanikūṭena desanaṃ niṭṭhapesi|</p>

<p>idha ṭhatvā pana devalokā samānetabbā| tissannaṃ tāva jhānabhūmīnaṃ vasena nava brahmalokā, pañca suddhāvāsā catūhi ārūpehi saddhiṃ navāti aṭṭhārasa, vehapphalehi saddhiṃ ekūnavīsati, te asaññaṃ pakkhipitvā vīsati brahmalokā honti, evaṃ chahi kāmāvacarehi saddhiṃ chabbīsati devalokā nāma| tesaṃ sabbesampi bhagavatā dasakusalakammapathehi nibbatti dassitā|</p>

<p>tattha chasu tāva kāmāvacaresu tiṇṇaṃ sucaritānaṃ vipākeneva nibbatti hoti| uparidevalokānaṃ pana ime kammapathā upanissayavasena kathitā<pb ed="M" n="2.0234"/>| dasa kusalakammapathā hi sīlaṃ, sīlavato ca kasiṇaparikammaṃ ijjhatīti| sīle patiṭṭhāya kasiṇaparikammaṃ katvā paṭhamajjhānaṃ nibbattetvā paṭhamajjhānabhūmiyaṃ nibbattati; dutiyādīni bhāvetvā dutiyajjhānabhūmiādīsu nibbattati; rūpāvacarajjhānaṃ pādakaṃ katvā vipassanaṃ vaḍḍhetvā anāgāmiphale patiṭṭhito pañcasu suddhāvāsesu nibbattati; rūpāvacarajjhānaṃ pādakaṃ katvā arūpāvacarasamāpattiṃ nibbattetvā catūsu arūpesu nibbattati; rūpārūpajjhānaṃ pādakaṃ katvā vipassanaṃ vaḍḍhetvā arahattaṃ pāpuṇāti| asaññabhavo pana bāhirakānaṃ tāpasaparibbājakānaṃ āciṇṇoti idha na niddiṭṭho| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">sāleyyakasuttavaṇṇanā niṭṭhitā|</p>

</xml>