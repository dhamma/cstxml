<xml src="s0202a-m99.xml">

<p rend="subhead"><readunit id="m99">9. subhasuttavaṇṇanā</readunit></p>

<p rend="bodytext" n="462"><hi rend="paranum">462</hi><hi rend="dot">.</hi> <hi rend="bold">evaṃ</hi> <pb ed="V" n="3.0312"/> <hi rend="bold">me suta</hi>nti subhasuttaṃ| tattha <hi rend="bold">todeyyaputto</hi>ti tudigāmavāsino todeyyabrāhmaṇassa putto| <hi rend="bold">ārādhako hotī</hi>ti sampādako hoti paripūrako| <hi rend="bold">ñāyaṃ dhamma</hi>nti kāraṇadhammaṃ| <hi rend="bold">kusala</hi>nti anavajjaṃ|</p>

<p rend="bodytext" n="463"><hi rend="paranum">463</hi><hi rend="dot">.</hi> <hi rend="bold">micchāpaṭipatti</hi>nti <pb ed="P" n="3.0444"/> aniyyānikaṃ akusalapaṭipadaṃ| <hi rend="bold">sammāpaṭipatti</hi>nti niyyānikaṃ kusalapaṭipadaṃ|</p>

<p rend="bodytext"><hi rend="bold">mahaṭṭha</hi>ntiādīsu mahantehi veyyāvaccakarehi vā upakaraṇehi vā bahūhi attho etthāti <hi rend="bold">mahaṭṭhaṃ</hi>| mahantāni nāmaggahaṇamaṅgalādīni kiccāni etthāti <hi rend="bold">mahākiccaṃ</hi>| idaṃ ajja kattabbaṃ, idaṃ sveti evaṃ mahantāni adhikārasaṅkhātāni adhikaraṇāni etthāti <hi rend="bold">mahādhikaraṇaṃ</hi>| bahūnaṃ kamme yuttappayuttatāvasena pīḷāsaṅkhāto mahāsamārambho etthāti <hi rend="bold">mahāsamārambhaṃ| gharāvāsakammaṭṭhāna</hi>nti gharāvāsakammaṃ| evaṃ sabbavāresu attho veditabbo| kasikamme cettha naṅgalakoṭiṃ ādiṃ katvā upakaraṇānaṃ pariyesanavasena mahaṭṭhatā, vaṇijjāya yathāṭhitaṃyeva bhaṇḍaṃ gahetvā parivattanavasena appaṭṭhatā veditabbā| <hi rend="bold">vipajjamāna</hi>nti avuṭṭhiativuṭṭhiādīhi kasikammaṃ, maṇisuvaṇṇādīsu acchekatādīhi ca vaṇijjakammaṃ appaphalaṃ hoti, mūlacchedampi pāpuṇāti| vipariyāyena sampajjamānaṃ mahapphalaṃ cūḷantevāsikassa viya|</p>

<p rend="bodytext" n="464"><hi rend="paranum">464</hi><hi rend="dot">.</hi> <hi rend="bold">evameva kho</hi>ti yathā kasikammaṭṭhānaṃ vipajjamānaṃ appaphalaṃ hoti, evaṃ gharāvāsakammaṭṭhānampi| akatakalyāṇo hi kālaṃ katvā niraye <pb ed="M" n="3.0303"/> nibbattati| mahādattasenāpati nāma kireko brāhmaṇabhatto ahosi, tassa maraṇasamaye nirayo upaṭṭhāsi| so brāhmaṇehi ‘‘kiṃ passasī’’ti vutto? lohitagharanti āha| brahmaloko bho esoti| brahmaloko nāma bho kahanti? uparīti| mayhaṃ heṭṭhā upaṭṭhātīti| kiñcāpi heṭṭhā upaṭṭhāti<pb ed="P" n="3.0445"/>, tathāpi uparīti kālaṃ katvā niraye nibbatto| ‘‘iminā amhākaṃ yaññe doso dinno’’ti sahassaṃ gahetvā <pb ed="V" n="3.0313"/> nīharituṃ adaṃsu| sampajjamānaṃ pana mahapphalaṃ hoti| katakalyāṇo hi kālaṃ katvā sagge nibbattati| sakalāya guttilavimānakathāya dīpetabbaṃ| yathā pana taṃ vaṇijjakammaṭṭhānaṃ vipajjamānaṃ appaphalaṃ hoti, evaṃ sīlesu aparipūrakārino anesanāya yuttassa pabbajjākammaṭṭhānampi| evarūpā hi neva jhānādisukhaṃ na saggamokkhaṃ labhati| sampajjamānaṃ pana mahapphalaṃ hoti| sīlāni hi pūretvā vipassanaṃ vaḍḍhento arahattampi pāpuṇāti|</p>

<p rend="bodytext"><hi rend="bold">brāhmaṇā, bho gotamo</hi>ti idha kiṃ pucchāmīti pucchati? brāhmaṇā vadanti – ‘‘pabbajito ime pañca dhamme pūretuṃ samattho nāma natthi, gahaṭṭhova pūretī’’ti| samaṇo pana gotamo – ‘‘gihissa vā ahaṃ māṇava pabbajitassa vā’’ti punappunaṃ vadati, neva pabbajitaṃ muñcati, mayhameva pucchaṃ maññe na sallakkhetīti cāgasīsena pañca dhamme pucchāmīti pucchati| <hi rend="bold">sace te agarū</hi>ti sace tuyhaṃ yathā brāhmaṇā paññapenti, tathā idha bhāsituṃ bhāriyaṃ na hoti, yadi na koci aphāsukabhāvo hoti, bhāsassūti attho| <hi rend="bold">na kho me, bho</hi>ti kiṃ sandhāyāha? paṇḍitapaṭirūpakānañhi santike kathetuṃ dukkhaṃ hoti, te pade pade akkhare akkhare dosameva vadanti| ekantapaṇḍitā pana kathaṃ sutvā sukathitaṃ pasaṃsanti, dukkathite pāḷipadatthabyañjanesu <pb ed="P" n="3.0446"/> yaṃ yaṃ virujjhati, taṃ taṃ ujuṃ katvā denti| bhagavatā ca sadiso ekantapaṇḍito nāma natthi, tenāha ‘‘na kho me, bho gotama, garu, yatthassu bhavanto vā nisinno bhavantarūpo vā’’ti| <hi rend="bold">sacca</hi>nti vacīsaccaṃ| <hi rend="bold">tapa</hi>nti tapacariyaṃ| <hi rend="bold">brahmacariya</hi>nti methunaviratiṃ| <hi rend="bold">ajjhena</hi>nti mantagahaṇaṃ| <hi rend="bold">cāga</hi>nti āmisapariccāgaṃ|</p>

<p rend="bodytext" n="466"><hi rend="paranum">466</hi><hi rend="dot">.</hi> <hi rend="bold">pāpito bhavissatī</hi>ti| ajānanabhāvaṃ pāpito bhavissati| <hi rend="bold">etadavocā</hi>ti bhagavatā andhaveṇūpamāya niggahito taṃ paccāharituṃ asakkonto yathā nāma dubbalasunakho migaṃ uṭṭhapetvā sāmikassa abhimukhaṃ <pb ed="M" n="3.0304"/> katvā sayaṃ apasakkati, evamevaṃ ācariyaṃ apadisanto evaṃ ‘‘brāhmaṇo’’tiādivacanaṃ avoca| tattha <hi rend="bold">pokkharasātī</hi>ti idaṃ tassa nāmaṃ, ‘‘pokkharasāyī’’tipi vuccati| tassa kira kāyo setapokkharasadiso devanagare ussāpitarajatatoraṇaṃ viya sobhati, sīsaṃ panassa kāḷavaṇṇindanīlamayaṃ viya, massupi candamaṇḍale kāḷamegharāji viya khāyati, akkhīni nīluppalasadisāni, nāsā rajatapanāḷikā viya suvaṭṭitā suparisuddhā, hatthapādatalāni ceva mukhañca katalākhārasaparikammaṃ <pb ed="V" n="3.0314"/> viya sobhati| ativiya sobhaggappatto brāhmaṇassa attabhāvo| arājake ṭhāne rājānaṃ kātuṃ yuttamimaṃ brāhmaṇaṃ, evamesa sassiriko, iti naṃ pokkharasadisattā ‘‘pokkharasātī’’ti <pb ed="P" n="3.0447"/> sañjānanti, pokkhare pana so nibbatto, na mātukucchiyanti iti naṃ pokkhare sayitattā ‘‘pokkharasāyī’’tipi sañjānanti| <hi rend="bold">opamañño</hi>ti upamaññagotto| <hi rend="bold">subhagavaniko</hi>ti ukkaṭṭhāya subhagavanassa issaro| <hi rend="bold">hassakaṃyevā</hi>ti hasitabbakaññeva| <hi rend="bold">nāmakaṃyevā</hi>ti lāmakaṃyeva| tadeva taṃ atthābhāvena <hi rend="bold">rittakaṃ</hi>| rittakattā ca <hi rend="bold">tucchakaṃ</hi>| idāni naṃ bhagavā sācariyakaṃ niggaṇhituṃ <hi rend="bold">kiṃ pana māṇavā</hi>tiādimāha|</p>

<p rend="bodytext" n="467"><hi rend="paranum">467</hi><hi rend="dot">.</hi> tattha <hi rend="bold">katamā nesaṃ seyyo</hi>ti katamā vācā tesaṃ seyyo, pāsaṃsataroti attho| <hi rend="bold">sammuccā</hi>ti sammutiyā lokavohārena| <hi rend="bold">mantā</hi>ti tulayitvā pariggaṇhitvā| <hi rend="bold">paṭisaṅkhāyā</hi>ti jānitvā| <hi rend="bold">atthasaṃhita</hi>nti kāraṇanissitaṃ| <hi rend="bold">evaṃ sante</hi>ti lokavohāraṃ amuñcitvā tulayitvā jānitvā kāraṇanissitaṃ katvā kathitāya seyyabhāve sati| <hi rend="bold">āvuto</hi>ti āvarito| <hi rend="bold">nivuto</hi>ti nivārito| <hi rend="bold">ophuṭo</hi>ti onaddho| <hi rend="bold">pariyonaddho</hi>ti paliveṭhito|</p>

<p rend="bodytext" n="468"><hi rend="paranum">468</hi><hi rend="dot">.</hi> <hi rend="bold">gadhito</hi>tiādīni vuttatthāneva| <hi rend="bold">sace taṃ, bho gotama, ṭhāna</hi>nti sace etaṃ kāraṇamatthi| <hi rend="bold">svāssā</hi>ti <pb ed="P" n="3.0448"/> dhūmachārikādīnaṃ abhāvena so assa aggi accimā ca vaṇṇimā ca pabhassaro cāti| <hi rend="bold">tathūpamāhaṃ māṇavā</hi>ti tappaṭibhāgaṃ ahaṃ| idaṃ vuttaṃ hoti – yatheva hi tiṇakaṭṭhupādānaṃ paṭicca jalamāno aggi dhūmachārikaṅgārānaṃ atthitāya sadoso hoti<pb ed="M" n="3.0305"/>, evamevaṃ pañca kāmaguṇe paṭicca uppannā pīti jātijarābyādhimaraṇasokādīnaṃ atthitāya sadosā| yathā pana pariccattatiṇakaṭṭhupādāno dhūmādīnaṃ abhāvena parisuddho, evamevaṃ lokuttarajjhānadvayasampayuttā pīti jātiādīnaṃ abhāvena parisuddhāti attho|</p>

<p rend="bodytext" n="469"><hi rend="paranum">469</hi><hi rend="dot">.</hi> idāni ye te brāhmaṇehi cāgasīsena pañca dhammā paññattā, tepi yasmā pañceva hutvā na niccalā tiṭṭhanti, anukampājātikena saddhiṃ cha āpajjanti| tasmā taṃ dosaṃ dassetuṃ <hi rend="bold">ye te māṇavā</hi>tiādimāha| tattha <hi rend="bold">anukampājātika</hi>nti anukampāsabhāvaṃ|</p>

<p rend="bodytext"><hi rend="bold">kattha bahulaṃ samanupassasī</hi>ti idaṃ bhagavā yasmā – ‘‘esa ime pañca dhamme pabbajito paripūretuṃ <pb ed="V" n="3.0315"/> samattho nāma natthi, gahaṭṭho paripūretī’’ti āha, tasmā – ‘‘pabbajitova ime pūreti, gahaṭṭho pūretuṃ samattho nāma natthī’’ti teneva mukhena bhaṇāpetuṃ pucchati|</p>

<p rend="bodytext"><hi rend="bold">na satataṃ samitaṃ saccavādī</hi>tiādīsu gahaṭṭho aññasmiṃ asati vaḷañjanakamusāvādampi karotiyeva, pabbajitā asinā sīse chijjantepi dve kathā na kathenti| gahaṭṭho ca antotemāsamattampi sikkhāpadaṃ rakkhituṃ na sakkoti, pabbajito niccameva tapassī sīlavā tapanissitako hoti| gahaṭṭho māsassa aṭṭhadivasamattampi uposathakammaṃ <pb ed="P" n="3.0449"/> kātuṃ na sakkoti, pabbajitā yāvajīvaṃ brahmacārino honti| gahaṭṭho ratanasuttamaṅgalasuttamattampi potthake likhitvā ṭhapeti, pabbajitā niccaṃ sajjhāyanti| gahaṭṭho salākabhattampi akhaṇḍaṃ katvā dātuṃ na sakkoti, pabbajitā aññasmiṃ asati kākasunakhādīnampi piṇḍaṃ denti, bhaṇḍaggāhakadaharassapi patte pakkhipantevāti evamattho daṭṭhabbo| <hi rend="bold">cittassāhamete</hi>nti ahaṃ ete pañca dhamme mettacittassa parivāre vadāmīti attho|</p>

<p rend="bodytext" n="470"><hi rend="paranum">470</hi><hi rend="dot">.</hi> <hi rend="bold">jātavaddho</hi>ti jāto ca vaḍḍhito ca| yo hi kevalaṃ tattha jātova hoti, aññattha vaḍḍhito, tassa samantā gāmamaggā na sabbaso paccakkhā honti, tasmā jātavaddhoti āha| jātavaddhopi hi yo ciraṃ nikkhanto, tassa na sabbaso paccakkhā honti, tasmā <hi rend="bold">tāvadeva avasaṭa</hi>nti āha, taṃkhaṇameva nikkhantanti attho| <hi rend="bold">dandhāyitatta</hi>nti ‘‘ayaṃ <pb ed="M" n="3.0306"/> nu kho maggo ayaṃ na nu kho’’ti kaṅkhāvasena cirāyitattaṃ| <hi rend="bold">vitthāyitatta</hi>nti yathā sukhumaṃ atthajātaṃ sahasā pucchitassa kassaci sarīraṃ thaddhabhāvaṃ gaṇhāti, evaṃ thaddhabhāvagahaṇaṃ| <hi rend="bold">natvevā</hi>ti iminā sabbaññutaññāṇassa appaṭihatabhāvaṃ dasseti| tassa hi purisassa mārāvaṭṭanādīnaṃ vasena siyā ñāṇassa paṭighāto, tena so dandhāyeyya vā vitthāyeyya vā, sabbaññutaññāṇaṃ pana appaṭihataṃ, na sakkā tassa kenaci antarāyo kātunti dīpeti|</p>

<p rend="bodytext"><hi rend="bold">seyyathāpi māṇava balavā saṅkhadhamo</hi>ti ettha <pb ed="P" n="3.0450"/> <hi rend="bold">balavā</hi>ti balasampanno| <hi rend="bold">saṅkhadhamo</hi>ti saṅkhadhamako| <hi rend="bold">appakasirenā</hi>ti akicchena adukkhena| dubbalo hi saṅkhadhamako saṅkhaṃ dhamantopi na sakkoti catasso disā sarena viññāpetuṃ, nāssa saṅkhasaddo sabbaso phari| balavato pana vipphāriko hoti, tasmā balavāti āha| <hi rend="bold">mettāya cetovimuttiyā</hi>ti ettha <hi rend="bold">mettāyā</hi>ti vutte upacāropi <pb ed="V" n="3.0316"/> appanāpi vaṭṭati, <hi rend="bold">cetovimuttiyā</hi>ti vutte pana appanāva vaṭṭati| <hi rend="bold">yaṃ pamāṇakataṃ kamma</hi>nti pamāṇakataṃ kammaṃ nāma kāmāvacaraṃ vuccati, appamāṇakataṃ kammaṃ nāma rūpārūpāvacaraṃ| tesupi idha brahmavihārakammaññeva adhippetaṃ| tañhi pamāṇaṃ atikkamitvā odhisakanodhisaka disāpharaṇavasena vaḍḍhetvā katattā appamāṇakatanti vuccati| <hi rend="bold">na taṃ tatrāvasissati, na taṃ tatrāvatiṭṭhatī</hi>ti taṃ kāmāvacarakammaṃ tasmiṃ rūpārūpāvacarakamme na ohīyati na tiṭṭhati| kiṃ vuttaṃ hoti? kāmāvacarakammaṃ tassa rūpārūpāvacarakammassa antarā laggituṃ vā ṭhātuṃ vā rūpārūpāvacarakammaṃ pharitvā pariyādiyitvā attano okāsaṃ gahetvā patiṭṭhātuṃ vā na sakkoti, atha kho rūpārūpāvacarakammameva kāmāvacaraṃ mahogho viya parittudakaṃ pharitvā pariyādiyitvā attano okāsaṃ gahetvā tiṭṭhati, tassa vipākaṃ paṭibāhitvā sayameva brahmasahabyataṃ upanetīti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">subhasuttavaṇṇanā niṭṭhitā|</p>

</xml>