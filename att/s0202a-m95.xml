<xml src="s0202a-m95.xml">

<p rend="subhead"><pgroup id="m95"/><readunit id="m95">5. caṅkīsuttavaṇṇanā</readunit></p>

<p n="422"> <hi rend="bold">evaṃ</hi> <pb ed="V" n="3.0292"/> <hi rend="bold">me suta</hi>nti caṅkīsuttaṃ| tattha <hi rend="bold">devavane sālavane</hi>ti tasmiṃ kira devatānaṃ balikammaṃ karīyati, tena taṃ devavanantipi sālavanantipi vuccati| <hi rend="bold">opāsādaṃ ajjhāvasatī</hi>ti opāsādanāmake brāhmaṇagāme vasati, abhibhavitvā vā āvasati, tassa sāmī hutvā yāya mariyādāya tattha vasitabbaṃ, tāya mariyādāya vasati| upasaggavasena panettha bhummatthe upayogavacanaṃ veditabbaṃ, tathassa anuppayogattāva sesapadesu| tattha lakkhaṇaṃ saddasatthato pariyesitabbaṃ| <hi rend="bold">sattussada</hi>nti <pb ed="P" n="3.0415"/> sattehi ussadaṃ ussannaṃ, bahujanaṃ ākiṇṇamanussaṃ posāvaniyahatthiassamoramigādianekasattasamākiṇṇañcāti attho| yasmā pana so gāmo bahi āvijjhitvā jātena hatthiassādīnaṃ ghāsatiṇena ceva gehacchadanatiṇena ca sampanno, tathā dārukaṭṭhehi ceva gehasambhārakaṭṭhehi ca, yasmā cassa abbhantare vaṭṭacaturassādisaṇṭhānā bahū pokkharaṇiyo, jalajakusumavicittāni ca bahi anekāni taḷākāni vā udakassa niccabharitāneva honti, tasmā <hi rend="bold">satiṇakaṭṭhodaka</hi>nti vuttaṃ|</p>

<p>saha dhaññena <hi rend="bold">sadhaññaṃ,</hi> pubbaṇṇāparaṇṇādibhedaṃ bahudhaññasannicayanti attho| ettāvatā yasmiṃ gāme brāhmaṇo setacchattaṃ ussāpetvā rājalīlāya vasati| tassa samiddhisampatti dīpitā hoti| rājato laddhaṃ bhoggaṃ <hi rend="bold">rājabhoggaṃ</hi>| kena dinnanti ce, <hi rend="bold">raññā pasenadinā kosalena dinnaṃ</hi>| <hi rend="bold">rājadāya</hi>nti rañño dāyabhūtaṃ, dāyajjanti attho| <hi rend="bold">brahmadeyya</hi>nti seṭṭhadeyyaṃ, chattaṃ ussāpetvā rājasaṅkhepena bhuñjitabbanti attho| atha vā <hi rend="bold">rājabhogga</hi>nti sabbaṃ chejjabhejjaṃ anusāsantena titthapabbatādīsu suṅkaṃ <pb ed="M" n="3.0284"/> gaṇhantena setacchattaṃ ussāpetvā raññā hutvā bhuñjitabbaṃ| tattha <hi rend="bold">raññā pasenadinā kosalena dinnaṃ rājadāya</hi>nti| ettha raññā dinnattā rājadāyaṃ, dāyakarājadīpanatthaṃ panassa ‘‘raññā pasenadinā kosalena dinna’’nti idaṃ vuttaṃ| <hi rend="bold">brahmadeyya</hi>nti seṭṭhadeyyaṃ, yathā dinnaṃ na puna gahetabbaṃ hoti nissaṭṭhapariccattaṃ, evaṃ dinnanti attho|</p>

<p n="423"> bahū <pb ed="P" n="3.0416"/> bahū hutvā saṃhatāti saṅghā| ekekissā disāya saṅgho tesaṃ atthīti <hi rend="bold">saṅghī</hi>| pubbe <pb ed="V" n="3.0293"/> gāmassa anto agaṇā bahi nikkhamitvā gaṇā sampannāti <hi rend="bold">gaṇībhūtā</hi>| <hi rend="bold">uttarenamukhā</hi>ti uttaradisābhimukhā| <hi rend="bold">khattaṃ āmantesī</hi>ti khattā vuccati pucchitapañhabyākaraṇasamattho mahāmatto, taṃ āmantesi| <hi rend="bold">āgamentū</hi>ti muhuttaṃ paṭimānentu, acchantūti vuttaṃ hoti|</p>

<p n="424"> <hi rend="bold">nānāverajjakāna</hi>nti nānāvidhesu rajjesu aññesu kāsikosalādīsu jātā vā nivasanti vā, tato vā āgatāti nānāverajjakā, tesaṃ nānāverajjakānaṃ| <hi rend="bold">kenacidevā</hi>ti aniyamitena yaññupāsanādinā kenaci kiccena| te tassa gamanaṃ sutvā cintesuṃ – ‘‘ayaṃ, caṅkī, uggatabrāhmaṇo, yebhuyyena ca aññe brāhmaṇā samaṇaṃ gotamaṃ saraṇaṃ gatā, ayameva na gato| svāyaṃ sace tattha gamissati, addhā samaṇassa gotamassa āvaṭṭaniyā māyāya āvaṭṭito saraṇaṃ gamissati| tato etassāpi gehadvāre brāhmaṇānaṃ asannipāto bhavissati| handassa gamanantarāyaṃ karomā’’ti sammantayitvā tattha agamaṃsu| taṃ sandhāya ‘‘atha kho te brāhmaṇā’’tiādi vuttaṃ|</p>

<p>tattha <hi rend="bold">ubhato</hi>ti dvīhi pakkhehi| <hi rend="bold">mātito</hi> <pb ed="P" n="3.0417"/> <hi rend="bold">ca pitito cā</hi>ti, bhoto mātā brāhmaṇī, mātumātā brāhmaṇī, tassāpi mātā brāhmaṇī| pitā brāhmaṇo, pitupitā brāhmaṇo, tassapi pitā brāhmaṇoti| evaṃ bhavaṃ ubhato sujāto, mātito ca pitito ca| <hi rend="bold">saṃsuddhagahaṇiko</hi>ti <pb ed="M" n="3.0285"/> saṃsuddhā te mātu gahaṇī, saṃsuddhā te mātu kucchīti attho| <hi rend="bold">yāva sattamā pitāmahayugā</hi>ti ettha pitu pitā pitāmaho, pitāmahassa yugaṃ pitāmahayugaṃ| <hi rend="bold">yuga</hi>nti āyuppamāṇaṃ vuccati| abhilāpamattameva cetaṃ, atthato pana pitāmahova pitāmahayugaṃ| tato uddhaṃ sabbepi pubbapurisā pitāmahaggahaṇeneva gahitā| evaṃ yāva sattamo puriso, tāva saṃsuddhagahaṇiko| atha vā akkhitto anupakuṭṭho jātivādenāti dasseti| <hi rend="bold">akkhitto</hi>ti apanetha etaṃ, kiṃ imināti evaṃ akkhitto anavakkhitto| <hi rend="bold">anupakkuṭṭho</hi>ti na upakuṭṭho, na akkosaṃ vā nindaṃ vā pattapubbo| kena kāraṇenāti| jātivādena, itipi hīnajātiko esoti evarūpena vacanenāti attho| <hi rend="bold">imināpaṅgenā</hi>ti imināpi kāraṇena|</p>

<p><hi rend="bold">aḍḍho</hi>ti issaro| <hi rend="bold">mahaddhano</hi>ti mahatā dhanena samannāgato| bhoto hi gehe pathaviyaṃ paṃsuvālikā viya bahu dhanaṃ, samaṇo pana gotamo adhano bhikkhāya udaraṃ pūretvā yāpetīti dassenti<pb ed="V" n="3.0294"/>| <hi rend="bold">mahābhogo</hi>ti pañcakāmaguṇavasena mahāupabhogo| evaṃ yaṃ yaṃ guṇaṃ vadanti, tassa tassa paṭipakkhavasena <pb ed="P" n="3.0418"/> bhagavato aguṇaṃyeva dassemāti maññamānā vadanti|</p>

<p><hi rend="bold">abhirūpo</hi>ti aññehi manussehi adhikarūpo| <hi rend="bold">dassanīyo</hi>ti divasampi passantānaṃ atittikaraṇato dassanayoggo, dassaneneva cittapasādajananato <hi rend="bold">pāsādiko</hi>| pokkharatā vuccati sundarabhāvo, vaṇṇassa pokkharatā vaṇṇapokkharatā, tāya <hi rend="bold">vaṇṇapokkharatāya,</hi> vaṇṇasampattiyāti attho| porāṇā pana <hi rend="bold">pokkhara</hi>nti sarīraṃ vadanti, vaṇṇaṃ vaṇṇameva| tesaṃ matena vaṇṇo ca pokkharañca vaṇṇapokkharāni, tesaṃ bhāvo vaṇṇapokkharatā| iti <hi rend="bold">paramāya vaṇṇapokkharatāyā</hi>ti uttamaparisuddhena vaṇṇena ceva sarīrasaṇṭhānasampattiyā cāti attho| <hi rend="bold">brahmavaṇṇī</hi>ti seṭṭhavaṇṇī, parisuddhavaṇṇesupi seṭṭhena suvaṇṇavaṇṇeneva samannāgatoti attho| <hi rend="bold">brahmavacchasī</hi>ti mahābrahmuno sarīrasadisena sarīrena samannāgato| <hi rend="bold">akhuddāvakāso dassanāyā</hi>ti bhoto sarīre dassanassa okāso na khuddako mahā| sabbāneva te aṅgapaccaṅgāni dassanīyāneva, tāni cāpi mahantānevāti dīpeti|</p>

<p>sīlamassa <pb ed="M" n="3.0286"/> atthīti <hi rend="bold">sīlavā</hi>| vuddhaṃ vaḍḍhitaṃ sīlamassāti <hi rend="bold">vuddhasīlī| vuddhasīlenā</hi>ti vuddhena vaḍḍhitena sīlena| <hi rend="bold">samannāgato</hi>ti yutto, idaṃ vuddhasīlīpadasseva vevacanaṃ| sabbametaṃ pañcasīlamattameva sandhāya vadanti|</p>

<p><hi rend="bold">kālyāṇavāco</hi>tiādīsu kalyāṇā sundarā parimaṇḍalapadabyañjanā vācā assāti kalyāṇavāco| kalyāṇaṃ madhuraṃ vākkaraṇaṃ assāti <hi rend="bold">kalyāṇavākkaraṇo</hi>| vākkaraṇanti udāharaṇaghoso| guṇaparipuṇṇabhāvena <pb ed="P" n="3.0419"/> pure bhavāti <hi rend="bold">porī</hi>| pure vā bhavattā porī| nāgarikitthiyā sukhumālattanena sadisātipi porī| tāya <hi rend="bold">poriyā| vissaṭṭhāyā</hi>ti apalibuddhāya, sandiṭṭhavilambitādidosarahitāya| <hi rend="bold">anelagalāyā</hi>ti elagalena virahitāya| ekaccassa hi kathentassa elaṃ galati, lālā vā paggharati, kheḷaphusitāni vā nikkhamanti, tassa vācā elagalā nāma hoti| tabbiparitāyāti attho| <hi rend="bold">atthassa viññāpaniyā</hi>tiādimajjhapariyosānaṃ pākaṭaṃ katvā bhāsitatthassa viññāpanasamatthāya| sesamettha brāhmaṇavaṇṇe uttānameva|</p>

<p n="425"> <hi rend="bold">evaṃ</hi> <pb ed="V" n="3.0295"/> <hi rend="bold">vutte</hi>ti evaṃ tehi brāhmaṇehi vutte, caṅkī, ‘‘ime brāhmaṇā attano vaṇṇe vuccamāne atussanakasatto nāma natthi, vaṇṇamassa bhaṇitvā nivāressāmāti jātiādīhi mama vaṇṇaṃ vadanti, na kho pana me yuttaṃ attano vaṇṇe rajjituṃ| handāhaṃ etesaṃ vādaṃ bhinditvā samaṇassa gotamassa mahantabhāvaṃ ñāpetvā etesaṃ tattha gamanaṃ karomī’’ti cintetvā <hi rend="bold">tena hi, bho, mamāpi suṇāthā</hi>tiādimāha| tattha yepi ‘‘ubhato sujāto’’tiādayo attano guṇehi sadisā guṇā, tepi ‘‘ko cāhaṃ, ke ca samaṇassa gotamassa jātisampattiādayo guṇā’’ti attano guṇehi uttaritareyeva maññamāno, itare pana ekanteneva bhagavato mahantabhāvadīpanatthaṃ pakāseti| <hi rend="bold">mayameva arahāmā</hi>ti evaṃ niyamento cettha idaṃ <pb ed="P" n="3.0420"/> dīpeti – yadi guṇamahantatāya upasaṅkamitabbo nāma hoti, yathā sineruṃ upanidhāya sāsapo, mahāsamuddaṃ upanidhāya gopadakaṃ, sattasu mahāsaresu udakaṃ upanidhāya ussāvabindu paritto lāmako, evamevaṃ samaṇassa gotamassa jātisampattiādayo guṇe upanidhāya amhākaṃ guṇā <pb ed="M" n="3.0287"/> parittā lāmakā, tasmā mayameva arahāma taṃ bhavantaṃ gotamaṃ dassanāya upasaṅkamitunti|</p>

<p><hi rend="bold">bhūmigatañca vehāsaṭṭhañcā</hi>ti ettha rājaṅgaṇe ceva uyyāne ca sudhāmaṭṭhā pokkharaṇiyo sattaratanapūriṃ katvā bhūmiyaṃ ṭhapitaṃ dhanaṃ bhūmigataṃ nāma, pāsādaniyūhādayo pana pūretvā ṭhapitaṃ vehāsaṭṭhaṃ nāma| evaṃ tāva kulapariyāyena āgataṃ| tathāgatassa pana jātadivaseyeva saṅkho elo uppalo puṇḍarīkoti cattāro nidhayo upagatā| tesu saṅkho gāvutiko, elo aḍḍhayojaniko, uppalo tigāvutiko puṇḍarīko yojanikoti| tesupi gahitagahitaṭṭhānaṃ pūratiyeva| iti bhagavā pahūtaṃ hiraññasuvaṇṇaṃ ohāya pabbajitoti veditabbo| <hi rend="bold">daharo vā</hi>tiādīni heṭṭhā vitthāritāneva|</p>

<p><hi rend="bold">akhuddāvakāso</hi>ti ettha bhagavati aparimāṇoyeva dassanāvakāsoti veditabbo| tatridaṃ vatthuṃ – rājagahe kira aññataro brāhmaṇo ‘‘samaṇassa kira gotamassa pamāṇaṃ gahetuṃ na sakkā’’ti sutvā bhagavato piṇḍāya pavisanakāle saṭṭhihatthaṃ veḷuṃ gahetvā nagaradvārassa bahi ṭhatvā sampatte bhagavati veḷuṃ gahetvā samīpe aṭṭhāsi, veḷu bhagavato jāṇumattaṃ pāpuṇi| punadivase dve veḷū ghaṭetvā samīpe aṭṭhāsi<pb ed="P" n="3.0421"/>, bhagavā dvinnaṃ veḷūnaṃ upari dviveṇumattameva paññāyamāno, ‘‘brāhmaṇa, kiṃ karosī’’ti āha? tumhākaṃ pamāṇaṃ gaṇhāmīti| ‘‘brāhmaṇa, sacepi tvaṃ sakalacakkavāḷagabbhaṃ pūretvā ṭhitaveḷuṃ ghaṭetvā āgamissasi, neva me pamāṇaṃ gahetuṃ <pb ed="V" n="3.0296"/> sakkhissasi| na hi mayā cattāri asaṅkhyeyyāni kappasatasahassañca tathā pāramiyo pūritā, yathā me paro pamāṇaṃ gaṇheyya, atulo brāhmaṇa, tathāgato appameyyo’’ti vatvā dhammapade gāthamāha| gāthāpariyosāne caturāsītipāṇasahassāni amataṃ piviṃsu|</p>

<p>aparampi vatthu – rāhu kira asurindo cattāri yojanasahassāni aṭṭha ca yojanasatāni ucco, bāhantaramassa dvādasayojanasatāni, hatthatalapādatalānaṃ puthulatā tīṇi yojanasatāni, aṅgulipabbāni paṇṇāsayojanāni<pb ed="M" n="3.0288"/>, bhamukantaraṃ paṇṇāsayojanaṃ, nalāṭaṃ tiyojanasataṃ, sīsaṃ navayojanasataṃ| so – ‘‘ahaṃ uccosmi, satthāraṃ onamitvā oloketuṃ na sakkhissāmī’’ti na gacchati| so ekadivasaṃ bhagavato vaṇṇaṃ sutvā ‘‘yathā kathañca olokessāmī’’ti āgato| bhagavā tassa ajjhāsayaṃ viditvā ‘‘catūsu iriyāpathesu katarena dassemī’’ti cintetvā ‘‘ṭhitako nāma nīcopi ucco viya paññāyati, nipannovassa attānaṃ dassessāmī’’ti, ‘‘ānanda, gandhakuṭipariveṇe mañcakaṃ paññāpehī’’ti vatvā tattha sīhaseyyaṃ kappesi| rāhu āgantvā nipannaṃ bhagavantaṃ gīvaṃ unnāmetvā nabhamajjhe puṇṇacandaṃ viya ulloketi| kimidaṃ asurindāti ca vutte, bhagavā onamitvā oloketuṃ na sakkhissāmīti <pb ed="P" n="3.0422"/> na gacchinti| na mayā asurinda adhomukhena pāramiyo pūritā, uddhaggaṃ me katvā dānaṃ dinnanti| taṃdivasaṃ rāhu saraṇaṃ agamāsi| evaṃ bhagavā akhuddāvakāso dassanāya|</p>

<p>catupārisuddhisīlena <hi rend="bold">sīlavā</hi>| taṃ pana sīlaṃ ariyaṃ uttamaṃ parisuddhaṃ, tenāha <hi rend="bold">ariyasīlī</hi>ti| tadeva anavajjaṭṭhena kusalaṃ, tenāha <hi rend="bold">kusalasīlī</hi>ti| <hi rend="bold">kusalena sīlenā</hi>ti idamassa vevacanaṃ| <hi rend="bold">bahūnaṃ ācariyapācariyo</hi>ti bhagavato ekekāya dhammadesanāya caturāsītipāṇasahassāni aparimāṇāpi devamanussā maggaphalāmataṃ pivanti| tasmā bahūnaṃ ācariyo, sāvakavineyyānaṃ pācariyoti|</p>

<p><hi rend="bold">khīṇakāmarāgo</hi>ti ettha kāmaṃ bhagavato sabbepi kilesā khīṇā, brāhmaṇo pana te na jānāti, attano jānanaṭṭhāneyeva guṇaṃ katheti| <hi rend="bold">vigatacāpallo</hi>ti ‘‘pattamaṇḍanā cīvaramaṇḍanā senāsanamaṇḍanā imassa vā pūtikāyassa…pe.… kelanā paṭikelanā’’ti evaṃ vuttacāpalyavirahito|</p>

<p><hi rend="bold">apāpapurekkhāro</hi>ti <pb ed="V" n="3.0297"/> apāpe navalokuttaradhamme purato katvā vicarati| <hi rend="bold">brahmaññāya pajāyā</hi>ti sāriputtamoggallānamahākassapādibhedāya brāhmaṇapajāya| (aviruddho hi so) etissāya pajāya purekkhāro| ayañhi pajā samaṇaṃ gotamaṃ purato katvā <pb ed="M" n="3.0289"/> caratīti <pb ed="P" n="3.0423"/> attho| apica <hi rend="bold">apāpapurekkhāro</hi>ti na pāpupurekkhāro, na pāpaṃ purato katvā carati, pāpaṃ na icchatīti attho| kassa? <hi rend="bold">brahmaññāya pajāya</hi> attanā saddhiṃ paṭiviruddhāyapi brāhmaṇapajāya aviruddho hitasukhatthikoyevāti vuttaṃ hoti|</p>

<p><hi rend="bold">tiroraṭṭhā</hi>ti pararaṭṭhato| <hi rend="bold">tirojanapadā</hi>ti parajanapadato| <hi rend="bold">saṃpucchituṃ āgacchantī</hi>ti khattiyapaṇḍitādayo ceva brāhmaṇagandhabbādayo ca pañhe abhisaṅkharitvā pucchissāmāti āgacchanti| tattha keci pucchāya vā dosaṃ vissajjanasampaṭicchane vā asamatthataṃ sallakkhetvā apucchitvāva tuṇhī nisīdanti, keci pucchanti, kesañci bhagavā pucchāya ussāhaṃ janetvā vissajjeti| evaṃ sabbesampi tesaṃ vimatiyo tīraṃ patvā mahāsamuddassa ūmiyo viya bhagavantaṃ patvāva bhijjanti| sesamettha tathāgatassa vaṇṇe uttānameva|</p>

<p><hi rend="bold">atithī no te hontī</hi>ti te amhākaṃ āgantukā navakā pāhunakā hontīti attho| <hi rend="bold">pariyāpuṇāmī</hi>ti jānāmi| <hi rend="bold">aparimāṇavaṇṇo</hi>ti tathārūpeneva sabbaññunāpi appameyyavaṇṇo, pageva mādisenāti dasseti| vuttampi cetaṃ –</p>

<p rend="gatha1">‘‘buddhopi buddhassa bhaṇeyya vaṇṇaṃ,</p>

<p rend="gatha2">kappampi ce aññamabhāsamāno|</p>

<p rend="gatha3">khīyetha kappo ciradīghamantare,</p>

<p rend="gathalast">vaṇṇo na khīyetha tathāgatassā’’ti||</p>

<p>imaṃ pana guṇakathaṃ sutvā te brāhmaṇā cintayiṃsu ‘‘yathā, caṅkī, samaṇassa gotamassa vaṇṇaṃ bhāsati, anomaguṇo <pb ed="P" n="3.0424"/> so bhavaṃ gotamo, evaṃ tassa guṇe jānamānena kho pana iminā aticiraṃ adhivāsitaṃ, handa naṃ anuvattāmā’’ti anuvattamānā ‘‘tena hi, bho’’tiādimāhaṃsu|</p>

<p n="426"> <hi rend="bold">opātetī</hi>ti <pb ed="V" n="3.0298"/> paveseti| <hi rend="bold">saṃpurekkharontī</hi>ti puttamattanattamattampi samānaṃ purato katvā vicaranti|</p>

<p n="427"> <hi rend="bold">mantapada</hi>nti mantāyeva mantapadaṃ, vedoti attho| <hi rend="bold">itihitiha paramparāyā</hi>ti evaṃ kira evaṃ kirāti paramparabhāvena āgatanti dīpeti| <hi rend="bold">piṭakasampadāyā</hi>ti <pb ed="M" n="3.0290"/> pāvacanasaṅkhātasampattiyā| sāvittiādīhi chandabandhehi ca vaggabandhehi ca sampādetvā āgatanti dasseti| <hi rend="bold">tattha cā</hi>ti tasmiṃ mantapade| <hi rend="bold">pavattāro</hi>ti pavattayitāro| <hi rend="bold">yesa</hi>nti yesaṃ santakaṃ| <hi rend="bold">mantapada</hi>nti vedasaṅkhātaṃ mantameva| <hi rend="bold">gīta</hi>nti aṭṭhakādīhi dasahi porāṇakabrāhmaṇehi padasampattivasena sajjhāyitaṃ| <hi rend="bold">pavutta</hi>nti aññesaṃ vuttaṃ, vācitanti attho| <hi rend="bold">samihita</hi>nti samupabyūḷhaṃ rāsikataṃ, piṇḍaṃ katvā ṭhapitanti attho| <hi rend="bold">tadanugāyantī</hi>ti etarahi brāhmaṇā taṃ tehi pubbe gītaṃ anugāyanti anusajjhāyanti vādenti| <hi rend="bold">tadanubhāsantī</hi>ti taṃ anubhāsanti, idaṃ purimasseva vevacanaṃ| <hi rend="bold">bhāsitamanubhāsantī</hi>ti tehi bhāsitaṃ sajjhāyitaṃ anusajjhāyanti| <hi rend="bold">vācitamanuvācentī</hi>ti <pb ed="P" n="3.0425"/> tehi aññesaṃ vācitaṃ anuvācenti| <hi rend="bold">seyyathida</hi>nti te katameti attho| <hi rend="bold">aṭṭhako</hi>tiādīni tesaṃ nāmāni, te kira dibbena cakkhunā oloketvā parūpaghātaṃ akatvā kassapasammāsambuddhassa bhagavato pāvacanena saha saṃsandetvā mante ganthesuṃ, aparāpare pana brāhmaṇā pāṇātipātādīni pakkhipitvā tayo vede bhinditvā buddhavacanena saddhiṃ viruddhe akaṃsu|</p>

<p n="428"> <hi rend="bold">andhaveṇī</hi>ti andhapaveṇī| ekena hi cakkhumatā gahitayaṭṭhiyā koṭiṃ eko andho gaṇhāti, taṃ andhaṃ añño, taṃ aññoti evaṃ paṇṇāsa saṭṭhi andhā paṭipāṭiyā ghaṭitā andhaveṇīti vuccati| <hi rend="bold">paramparāsaṃsattā</hi>ti aññamaññaṃ laggā, yaṭṭhiggāhakenapi cakkhumatā virahitāti attho| eko kira dhutto andhagaṇaṃ disvā ‘‘asukasmiṃ nāma gāme khajjabhojjaṃ sulabha’’nti ussāhetvā tehi ‘‘tattha no sāmi nehi, idaṃ nāma te demā’’ti vutte lañjaṃ gahetvā antarāmagge maggā okkamma mahantaṃ gacchaṃ anuparigantvā purimassa hatthena pacchimassa kacchaṃ gaṇhāpetvā ‘‘kiñci kammaṃ atthi, gacchatha tāva tumhe’’ti vatvā palāyi| te divasampi gantvā maggaṃ avindamānā ‘‘kahaṃ, bho, cakkhumā kahaṃ maggo’’ti paridevitvā maggaṃ avindamānā tattheva mariṃsu| te sandhāya vuttaṃ ‘‘paramparāsaṃsattā’’ti| <hi rend="bold">purimopī</hi>ti purimesu dasasu brāhmaṇesu ekopi| <hi rend="bold">majjhimopī</hi>ti <pb ed="P" n="3.0426"/> majjhe ācariyapācariyesu ekopi| <hi rend="bold">pacchimopī</hi>ti idāni brāhmaṇesu ekopi|</p>

<p><hi rend="bold">pañca</hi> <pb ed="V" n="3.0299"/><pb ed="M" n="3.0291"/> <hi rend="bold">kho</hi>ti pāḷiāgatesu dvīsu aññepi evarūpe tayo pakkhipitvā vadati| <hi rend="bold">dvedhāvipākā</hi>ti bhūtavipākā vā abhūtavipākā vā| <hi rend="bold">nālametthā</hi>ti, bhāradvāja, saccaṃ anurakkhissāmīti paṭipannena viññunā ‘‘yaṃ mayā gahitaṃ, idameva saccaṃ moghamañña’’nti ettha ekaṃseneva niṭṭhaṃ gantuṃ nālaṃ na yuttanti upari pucchāya maggaṃ vivaritvā ṭhapesi|</p>

<p n="430"> <hi rend="bold">idha, bhāradvāja, bhikkhū</hi>ti jīvakasutte (ma. ni. 2.51 ādayo) viya mahāvacchasutte (ma. ni. 2.193 ādayo) viya ca attānaññeva sandhāya vadati| <hi rend="bold">lobhanīyesu dhammesū</hi>ti lobhadhammesu| sesapadadvayepi eseva nayo|</p>

<p n="432"> <hi rend="bold">saddhaṃ nivesetī</hi>ti okappaniyasaddhaṃ niveseti| <hi rend="bold">upasaṅkamatī</hi>ti upagacchati| <hi rend="bold">payirupāsatī</hi>ti santike nisīdati| <hi rend="bold">sota</hi>nti pasādasotaṃ odahati| <hi rend="bold">dhamma</hi>nti desanādhammaṃ suṇāti| <hi rend="bold">dhāretī</hi>ti paguṇaṃ katvā dhāreti| <hi rend="bold">upaparikkhatī</hi>ti atthato ca kāraṇato ca vīmaṃsati| <hi rend="bold">nijjhānaṃ khamantī</hi>ti olokanaṃ khamanti, idha sīlaṃ kathitaṃ, idha samādhīti evaṃ upaṭṭhahantīti attho| <hi rend="bold">chando</hi>ti kattukamyatā chando| <hi rend="bold">ussahatī</hi>ti vāyamati| <hi rend="bold">tuletī</hi>ti aniccādivasena tīreti| <hi rend="bold">padahatī</hi>ti maggapadhānaṃ padahati| <hi rend="bold">kāyena ceva paramasacca</hi>nti sahajātanāmakāyena ca <pb ed="P" n="3.0427"/> nibbānaṃ sacchikaroti, paññāya ca kilese nibbijjhitvā tadeva vibhūtaṃ pākaṭaṃ karonto passati|</p>

<p n="433"> <hi rend="bold">saccānubodho</hi>ti maggānubodho| <hi rend="bold">saccānuppattī</hi>ti phalasacchikiriyā| <hi rend="bold">tesaṃyevā</hi>ti heṭṭhā vuttānaṃ dvādasannaṃ, evaṃ dīghaṃ maggavādaṃ anulometi, tasmā nāyamattho| ayaṃ panettha attho – <hi rend="bold">tesaṃyevā</hi>ti tesaṃ maggasampayuttadhammānaṃ| <hi rend="bold">padhāna</hi>nti maggapadhānaṃ| tañhi phalasacchikiriyasaṅkhātāya saccānuppattiyā bahukāraṃ, magge asati phalābhāvatoti| iminā nayena sabbapadesu attho veditabbo| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">caṅkīsuttavaṇṇanā niṭṭhitā|</p>

</xml>