<xml src="s0203a-m130.xml">

<p rend="subhead"><pgroup id="m130"/><readunit id="m130">10. devadūtasuttavaṇṇanā</readunit></p>

<p n="261"> <hi rend="bold">evaṃ</hi> <pb ed="V" n="4.0169"/> <hi rend="bold">me suta</hi>nti devadūtasuttaṃ| tattha <hi rend="bold">dve agārā</hi>tiādi assapurasutte vitthāritameva|</p>

<p n="262"> <hi rend="bold">nirayaṃ upapannā</hi>ti bhagavā katthaci nirayato paṭṭhāya desanaṃ devalokena osāpeti, katthaci devalokato paṭṭhāya nirayena osāpeti| sace saggasampattiṃ vitthāretvā kathetukāmo hoti, nirayadukkhaṃ ekadesato katheti, tiracchānayonidukkhaṃ pettivisayadukkhaṃ manussalokasampattiṃ ekadesato katheti, saggasampattimeva vitthāreti| sace nirayadukkhaṃ vitthāretvā kathetukāmo hoti, devalokamanussalokesu <pb ed="M" n="4.0164"/> sampattiṃ tiracchānayonipettivisayesu ca dukkhaṃ ekadesato katheti, nirayadukkhameva vitthāreti| so imasmiṃ sutte nirayadukkhaṃ vitthāretukāmo, tasmā devalokato <pb ed="P" n="4.0231"/> paṭṭhāya desanaṃ nirayena osāpeti| devalokamanussalokasampattiyo tiracchānayonipettivisayadukkhāni ca ekadesato kathetvā nirayadukkhameva vitthārena kathetuṃ <hi rend="bold">tamenaṃ, bhikkhave, nirayapālā</hi>tiādimāha|</p>

<p>tattha ekacce therā <hi rend="bold">‘‘nirayapālā</hi> nāma natthi, yantarūpaṃ viya kammameva kāraṇaṃ kāretī’’ti vadanti| tesaṃ taṃ ‘‘atthi niraye nirayapālāti, āmantā, atthi ca kāraṇikā’’tiādinā nayena abhidhamme (kathā. 866) paṭisedhitameva| yathā hi manussaloke kammakāraṇakārakā atthi, evameva niraye nirayapālā atthīti| <hi rend="bold">yamassa rañño</hi>ti yamarājā nāma vemānikapetarājā, ekasmiṃ kāle dibbavimāne dibbakapparukkhadibbuyyānadibbanāṭakādisampattiṃ anubhavati, ekasmiṃ kāle kammavipākaṃ, dhammiko rājā| na cesa ekova hoti, catūsu pana dvāresu cattāro janā honti| <hi rend="bold">nāddasa</hi>nti attano santike pesitassa kassaci devadūtassa abhāvaṃ sandhāya evaṃ vadati| atha naṃ yamo ‘‘nāyaṃ bhāsitassa atthaṃ sallakkhetī’’ti ñatvā sallakkhāpetukāmo <hi rend="bold">ambho</hi>tiādimāha|</p>

<p><hi rend="bold">jātidhammo</hi>ti <pb ed="V" n="4.0170"/> jātisabhāvo, aparimutto jātiyā, jāti nāma mayhaṃ abbhantareyeva atthīti| parato <hi rend="bold">jarādhammo</hi>tiādīsupi eseva nayo|</p>

<p n="263"> <hi rend="bold">paṭhamaṃ devadūtaṃ samanuyuñjitvā</hi>ti ettha daharakumāro atthato evaṃ vadati nāma ‘‘passatha, bho, mayhampi tumhākaṃ viya hatthapādā atthi, sake panamhi muttakarīse palipanno, attano dhammatāya uṭṭhahitvā nhāyituṃ <pb ed="P" n="4.0232"/> na sakkomi, ahaṃ kiliṭṭhagattomhi, nhāpetha manti vattumpi na sakkomi, jātitomhi aparimuttatāya ediso jāto| na kho panāhameva, tumhepi jātito aparimuttāva| yatheva hi mayhaṃ, evaṃ tumhākampi jāti āgamissati, iti tassā pure āgamanāva kalyāṇaṃ karothā’’ti| tenesa devadūto nāma jāto, vacanattho pana maghadevasutte vuttova|</p>

<p><hi rend="bold">dutiyaṃ</hi> <pb ed="M" n="4.0165"/> <hi rend="bold">devadūta</hi>nti etthāpi jarājiṇṇasatto atthato evaṃ vadati nāma – ‘‘passatha, bho, ahampi tumhe viya taruṇo ahosiṃ ūrubalabāhubalajavanasampanno, tassa me tā balajavanasampattiyo antarahitā, vijjamānāpi me hatthapādā hatthapādakiccaṃ na karonti, jarāyamhi aparimuttatāya ediso jāto| na kho panāhameva, tumhepi jarāya aparimuttāva| yatheva hi mayhaṃ, evaṃ tumhākampi jarā āgamissati, iti tassā pure āgamanāva kalyāṇaṃ karothā’’ti| tenesa devadūto nāma jāto|</p>

<p><hi rend="bold">tatiyaṃ devadūta</hi>nti etthāpi gilānasatto atthato eva vadati nāma – ‘‘passatha, bho, ahampi tumhe viya nirogo ahosiṃ, somhi etarahi byādhinā abhihato sake muttakarīse palipanno, uṭṭhātumpi na sakkomi, vijjamānāpi me hatthapādā hatthapādakiccaṃ na karonti, byādhitomhi aparimuttatāya ediso jāto| na kho panāhameva, tumhepi byādhito aparimuttāva| yatheva hi mayhaṃ, evaṃ tumhākaṃ byādhi āgamissati, iti tassa pure āgamanāva kalyāṇaṃ karothā’’ti| tenesa devadūto nāma jāto|</p>

<p n="265"> <hi rend="bold">catutthaṃ devadūta</hi>nti ettha pana kammakāraṇā vā <pb ed="P" n="4.0233"/> devadūtāti kātabbā kammakāraṇikā vā| tattha pana kammakāraṇapakkhe bāttiṃsa tāva kammakāraṇā atthato evaṃ vadanti <pb ed="V" n="4.0171"/> nāma – ‘‘mayaṃ nibbattamānā na rukkhe vā pāsāṇe vā nibbattāma, tumhādisānaṃ sarīre nibbattāma, iti amhākaṃ pure nibbattitova kalyāṇaṃ karothā’’ti| tenete devadūtā nāma jātā| kammakāraṇikāpi atthato evaṃ vadanti nāma – ‘‘mayaṃ dvattiṃsa kammakāraṇā karontā na rukkhādīsu karoma, tumhādisesu sattesuyeva karoma, iti amhākaṃ tumhesu pure kammakāraṇākaraṇatova kalyāṇaṃ karothā’’ti| tenetepi devadūtā nāma jātā|</p>

<p n="266"> <hi rend="bold">pañcamaṃ devadūta</hi>nti ettha matakasatto atthato evaṃ vadati nāma – ‘‘passatha bho maṃ āmakasusāne chaḍḍitaṃ uddhumātakādibhāvaṃ pattaṃ, maraṇatomhi aparimuttatāya ediso jāto| na kho panāhameva, tumhepi <pb ed="M" n="4.0166"/> maraṇato aparimuttāva| yatheva hi mayhaṃ, evaṃ tumhākampi maraṇaṃ āgamissati, iti tassa pure āgamanāva kalyāṇaṃ karothā’’ti| tenesa devadūto nāma jāto|</p>

<p>imaṃ pana devadūtānuyogaṃ ko labhati, ko na labhatīti? yena tāva bahuṃ pāpaṃ kataṃ, so gantvā niraye nibbattatiyeva| yena pana parittaṃ pāpakammaṃ kataṃ, so labhati| yathā hi sabhaṇḍaṃ coraṃ gahetvā kattabbameva karonti, na vinicchinanti| anuvijjitvā gahitaṃ pana vinicchayaṭṭhānaṃ nayanti, so vinicchayaṃ labhati| evaṃsampadametaṃ| parittapāpakammā <pb ed="P" n="4.0234"/> hi attano dhammatāyapi saranti, sāriyamānāpi saranti|</p>

<p>tattha dīghajayantadamiḷo nāma attano dhammatāya sari| so kira damiḷo sumanagirivihāre ākāsacetiyaṃ rattapaṭena pūjesi| atha niraye ussadasāmante nibbatto aggijālasaddaṃ sutvāva attano pūjitapaṭaṃ anussari, so gantvā sagge nibbatto| aparopi puttassa daharabhikkhuno khalisāṭakaṃ dento pādamūle ṭhapesi, maraṇakālamhi paṭapaṭāti sadde nimittaṃ gaṇhi, sopi ussadasāmante nibbatto jālasaddena taṃ sāṭakaṃ anussaritvā sagge nibbatto| evaṃ tāva attano dhammatāya kusalaṃ kammaṃ saritvā sagge nibbattatīti|</p>

<p>attano dhammatāya asarante pana pañca devadūte pucchati| tattha koci paṭhamena devadūtena sarati, koci dutiyādīhi| yo pana pañcahipi na sarati, taṃ yamo rājā sayaṃ sāreti| eko <pb ed="V" n="4.0172"/> kira amacco sumanapupphakumbhena mahācetiyaṃ pūjetvā yamassa pattiṃ adāsi, taṃ akusalakammena niraye nibbattaṃ yamassa santikaṃ nayiṃsu| tasmiṃ pañcahipi devadūtehi kusale asarante yamo sayaṃ olokento disvā – ‘‘nanu tvaṃ mahācetiyaṃ sumanapupphakumbhena pūjetvā mayhaṃ pattiṃ adāsī’’ti sāresi, so tasmiṃ kāle saritvā devalokaṃ gato| yamo pana sayaṃ oloketvāpi apassanto – ‘‘mahādukkhaṃ nāma anubhavissati ayaṃ satto’’ti tuṇhī hoti|</p>

<p n="267"> <hi rend="bold">mahāniraye</hi>ti avīcimahānirayamhi| kiṃ panassa pamāṇaṃ? abbhantaraṃ āyāmena ca vitthārena ca yojanasataṃ hoti| lohapathavī lohachadanaṃ ekekā ca bhitti <pb ed="P" n="4.0235"/> navanavayojanikā hoti| puratthimāya bhittiyā <pb ed="M" n="4.0167"/> acci uṭṭhitā pacchimaṃ bhittiṃ gahetvā taṃ vinivijjhitvā parato yojanasataṃ gacchati| sesadisāsupi eseva nayo| iti jālapariyantavasena āyāmavitthārato aṭṭhārasayojanādhikāni tīṇi yojanasatāni, parikkhepato pana navayojanasatāni catupaṇṇāsayojanāni, samantā pana ussadehi saddhiṃ dasayojanasahassaṃ hoti|</p>

<p n="268"> <hi rend="bold">ubbhataṃ tādisameva hotī</hi>ti ettha akkantapadaṃ yāva aṭṭhito daḷhaṃ uddharitumeva na sakkā| ayaṃ panettha attho – heṭṭhato paṭṭhāya ḍayhati, uparito paṭṭhāya jhāyati, iti akkamanakāle ḍayhamānaṃ paññāyati, uddharaṇakāle tādisameva, tasmā evaṃ vuttaṃ| <hi rend="bold">bahusampatto</hi>ti bahūni vassasatavassasahassāni sampatto|</p>

<p>kasmā panesa narako avīcīti saṅkhaṃ gatoti| vīci nāma antaraṃ vuccati, tattha ca aggijālānaṃ vā sattānaṃ vā dukkhassa vā antaraṃ natthi| tasmā so avīcīti saṅkhaṃ gatoti| tassa hi puratthimabhittito jālā uṭṭhitā saṃsibbamānā yojanasataṃ gantvā pacchimabhittiṃ vinivijjhitvā parato yojanasataṃ gacchati| sesadisāsupi eseva nayo|</p>

<p>imesaṃ channaṃ jālānaṃ majjhe nibbatto devadatto, tassa yojanasatappamāṇo attabhāvo, dve pādā yāva gopphakā lohapathaviṃ paviṭṭhā, dve hatthā yāva maṇibandhā lohabhittiyo paviṭṭhā, sīsaṃ yāva bhamukaṭṭhito lohachadane paviṭṭhaṃ, adhobhāgena ekaṃ lohasūlaṃ pavisitvā kāyaṃ vinivijjhantaṃ <pb ed="V" n="4.0173"/> chadane paviṭṭhaṃ, pācīnabhittito nikkhantasūlaṃ hadayaṃ vinivijjhitvā pacchimabhittiṃ paviṭṭhaṃ<pb ed="P" n="4.0236"/>, uttarabhittito nikkhantasūlaṃ phāsukā vinivijjhitvā dakkhiṇabhittiṃ paviṭṭhaṃ| niccale tathāgatamhi aparaddhattā niccalova hutvā paccatīti kammasarikkhatāya ediso jāto| evaṃ jālānaṃ nirantaratāya avīci nāma|</p>

<p>abbhantare panassa yojanasatike ṭhāne nāḷiyaṃ koṭṭetvā pūritapiṭṭhaṃ viya sattā nirantarā, ‘‘imasmiṃ ṭhāne satto atthi, imasmiṃ natthī’’ti na vattabbaṃ, gacchantānaṃ ṭhitānaṃ nisinnānaṃ nipannānaṃ anto natthi, gacchante vā ṭhite vā nisinne vā nipanne vā aññamaññaṃ na bādhanti| evaṃ sattānaṃ nirantaratāya avīci|</p>

<p>kāyadvāre <pb ed="M" n="4.0168"/> pana cha upekkhāsahagatāni cittāni uppajjanti, ekaṃ dukkhasahagataṃ| evaṃ santepi yathā jivhagge cha madhubindūni ṭhapetvā ekasmiṃ tambalohabindumhi ṭhapite anudahanabalavatāya tadeva paññāyati, itarāni abbohārikāni honti, evaṃ anudahanabalavatāya dukkhamevettha nirantaraṃ, itarāni abbohārikānīti| evaṃ dukkhassa nirantaratāya avīci|</p>

<p n="269"> <hi rend="bold">mahanto</hi>ti yojanasatiko| <hi rend="bold">so tattha patatī</hi>ti eko pādo mahāniraye hoti, eko gūthaniraye nipatati| <hi rend="bold">sūcimukhā</hi>ti sūcisadisamukhā, te hatthigīvappamāṇā ekadoṇikanāvāppamāṇā vā honti|</p>

<p><hi rend="bold">kukkulanirayo</hi>ti yojanasatappamāṇova anto kūṭāgāramattavitaccitaṅgārapuṇṇo ādittachārikanirayo, yattha <pb ed="P" n="4.0237"/> patitapatitā kudrūsakarāsimhi khittaphālavāsisilādīni viya heṭṭhimatalameva gaṇhanti|</p>

<p><hi rend="bold">āropentī</hi>ti ayadaṇḍehi pothentā āropenti| tesaṃ ārohanakāle te kaṇṭakā adhomukhā honti, orohanakāle uddhaṃmukhā|</p>

<p><hi rend="bold">vāteritānī</hi>ti <pb ed="V" n="4.0174"/> kammamayena vātena calitāni| <hi rend="bold">hatthampi chindantī</hi>ti phalake maṃsaṃ viya koṭṭayamānāni chindanti| sace uṭṭhāya palāyati, ayopākāro samuṭṭhahitvā parikkhipati, heṭṭhā khuradhārā samuṭṭhāti|</p>

<p><hi rend="bold">khārodakā nadī</hi>ti vetaraṇī nāma tambalohanadī| tattha ayomayāni kharavālika-pokkharapattāni, heṭṭhā khuradhārā ubhosu tīresu vettalatā ca kusatiṇāni ca| <hi rend="bold">so tattha dukkhā tibbā kharā</hi>ti so tattha uddhañca adho ca vuyhamāno pokkharapattesu chijjati| siṅghāṭakasaṇṭhānāya kharavālikāya kaṇṭakehi vijjhiyati, khuradhārāhi phāliyati, ubhosu tīresu kusatiṇehi vilekhati, vettalatāhi ākaḍḍhiyati, tikkhasattīhi phāliyati|</p>

<p n="270"> <hi rend="bold">tattena</hi> <pb ed="M" n="4.0169"/> <hi rend="bold">ayosaṅkunā</hi>ti tena jigacchitomhīti <pb ed="P" n="4.0238"/> vutte mahantaṃ lohapacchiṃ lohaguḷānaṃ pūretvā taṃ upagacchanti, so lohaguḷabhāvaṃ ñatvā dante samphuseti, athassa te tattena ayosaṅkunā mukhaṃ vivaranti, tambalohadhārehi mahantena lohakaṭāhena tambalohaṃ upanetvā evamevaṃ karonti| puna <hi rend="bold">mahāniraye</hi>ti evaṃ pañcavidhabandhanato paṭṭhāya yāva tambalohapānā tambalohapānato paṭṭhāya puna pañcavidhabandhanādīni kāretvā mahāniraye pakkhipanti| tattha koci pañcavidhabandhaneneva muccati, koci dutiyena, koci tatiyena, koci tambalohapānena muccati, kamme pana aparikkhīṇe puna mahāniraye pakkhipanti|</p>

<p>idaṃ pana suttaṃ gaṇhanto eko daharabhikkhu, – ‘‘bhante, ettakaṃ dukkhamanubhavitasattaṃ punapi mahāniraye pakkhipantī’’ti āha| āma, āvuso, kamme aparikkhīṇe punappunaṃ evaṃ karontīti| tiṭṭhatu, bhante, uddeso, kammaṭṭhānameva kathethāti kammaṭṭhānaṃ kathāpetvā sotāpanno hutvā āgamma uddesaṃ aggahesi| aññesampi imasmiṃ padese uddesaṃ ṭhapetvā arahattaṃ pattānaṃ gaṇanā natthi| sabbabuddhānañcetaṃ suttaṃ avijahitameva hoti|</p>

<p n="271"> <hi rend="bold">hīnakāyūpagā</hi>ti hīnakāyaṃ upagatā hutvā| <hi rend="bold">upādāne</hi>ti taṇhādiṭṭhigahaṇe| <hi rend="bold">jātimaraṇasambhave</hi>ti jātiyā ca maraṇassa ca kāraṇabhūte| <hi rend="bold">anupādā</hi>ti catūhi upādānehi anupādiyitvā| <hi rend="bold">jātimaraṇasaṅkhaye</hi>ti jātimaraṇasaṅkhayasaṅkhāte nibbāne vimuccanti|</p>

<p><hi rend="bold">diṭṭhadhammābhinibbutā</hi>ti <pb ed="V" n="4.0175"/><pb ed="P" n="4.0239"/> diṭṭhadhamme imasmiṃyeva attabhāve sabbakilesanibbānena nibbutā| <hi rend="bold">sabbadukkhaṃ upaccagu</hi>nti sabbadukkhātikkantā nāma honti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">devadūtasuttavaṇṇanā niṭṭhitā|</p>

<p rend="centre">tatiyavaggavaṇṇanā niṭṭhitā|</p>
<vaggaend/>

</xml>