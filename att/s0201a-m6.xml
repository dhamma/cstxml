<xml src="s0201a-m6.xml">

<p rend="subhead"><readunit id="m6">6. ākaṅkheyyasuttavaṇṇanā</readunit></p>

<p rend="bodytext" n="64"><hi rend="paranum">64</hi><hi rend="dot">.</hi> <hi rend="bold">evaṃ</hi> <pb ed="V" n="1.0163"/> <hi rend="bold">me suta</hi>nti ākaṅkheyyasuttaṃ| tattha <hi rend="bold">sampannasīlā</hi>ti tividhaṃ sampannaṃ paripuṇṇasamaṅgimadhuravasena| tattha –</p>

<p rend="gatha1">‘‘sampannaṃ sālikedāraṃ, suvā bhuñjanti kosiya|</p>

<p rend="gathalast">paṭivedemi te brahme, na naṃ vāretumussahe’’ti|| (jā. 1.14.1)|</p>

<p rend="bodytext">idaṃ <hi rend="bold">paripuṇṇasampannaṃ</hi> nāma| ‘‘iminā pātimokkhasaṃvarena upeto hoti samupeto upāgato samupāgato upapanno sampanno samannāgato’’ti (vibha. 511) idaṃ <hi rend="bold">samaṅgisampannaṃ</hi> <pb ed="P" n="1.0154"/> nāma| ‘‘imissā, bhante, mahāpathaviyā heṭṭhimatalaṃ sampannaṃ, seyyathāpi khuddamadhuṃ aneḷakaṃ, evamassāda’’nti (pārā. 17) idaṃ <hi rend="bold">madhurasampannaṃ</hi> nāma| idha pana paripuṇṇasampannampi samaṅgisampannampi vaṭṭati| tasmā sampannasīlāti paripuṇṇasīlā hutvātipi sīlasamaṅgino hutvātipi evamettha attho vedibbo| <hi rend="bold">sīla</hi>nti kenaṭṭhena sīlaṃ? sīlanaṭṭhena <hi rend="bold">sīlaṃ</hi>| tassa vitthārakathā <hi rend="bold">visuddhimagge</hi> vuttā|</p>

<p rend="bodytext">tattha <pb ed="M" n="1.0159"/> ‘‘paripuṇṇasīlā’’ti iminā atthena khettadosavigamena khettapāripūrī viya sīladosavigamena sīlapāripūrī vuttā hoti| yathā hi khettaṃ bījakhaṇḍaṃ vappakhaṇḍaṃ udakakhaṇḍaṃ ūsakhaṇḍanti catudosasamannāgataṃ aparipūraṃ hoti|</p>

<p rend="bodytext">tattha <hi rend="bold">bījakhaṇḍaṃ</hi> nāma yattha antarantarā bījāni khaṇḍāni vā pūtīni vā honti, tāni yattha vapanti, tattha sassaṃ na uṭṭheti, khettaṃ khaṇḍaṃ hoti| <hi rend="bold">vappakhaṇḍaṃ</hi> nāma yattha akusalo bījāni vapanto antarantarā nipāteti| evañhi sabbattha sassaṃ na uṭṭheti, khettaṃ khaṇḍaṃ hoti| <hi rend="bold">udakakhaṇḍaṃ</hi> nāma yattha katthaci udakaṃ atibahu vā na vā hoti, tatrāpi hi sassāni na uṭṭhenti, khettaṃ khaṇḍaṃ hoti| <hi rend="bold">ūsakhaṇḍaṃ</hi> nāma yattha kassako kismiñci padese naṅgalena <pb ed="V" n="1.0164"/> bhūmiṃ cattāro pañca vāre kasanto atigambhīraṃ karoti, tato ūsaṃ uppajjati, tatrāpi hi sassaṃ na uṭṭheti, khettaṃ khaṇḍaṃ hoti, tādisañca khettaṃ na mahapphalaṃ hoti na mahānisaṃsaṃ, tatrāpi hi bahumpi vapitvā appaṃ labhati| imesaṃ pana catunnaṃ dosānaṃ vigamā khettaṃ paripuṇṇaṃ hoti| tādisañca khettaṃ mahapphalaṃ hoti mahānisaṃsaṃ| evameva khaṇḍaṃ chiddaṃ sabalaṃ kammāsanti catudosasamannāgataṃ sīlaṃ aparipūraṃ hoti| tādisañca sīlaṃ na mahapphalaṃ hoti, na mahānisaṃsaṃ| imesaṃ pana catunnaṃ dosānaṃ vigamā sīlakhettaṃ paripuṇṇaṃ hoti, tādisañca sīlaṃ mahapphalaṃ hoti mahānisaṃsaṃ|</p>

<p rend="bodytext">‘‘sīlasamaṅgino’’ti iminā panatthena sīlena samaṅgibhūtā samodhānaṃ gatā samannāgatā hutvā viharathāti idameva vuttaṃ hoti| tattha dvīhi kāraṇehi sampannasīlatā hoti sīlavipattiyā ca ādīnavadassanena sīlasampattiyā <pb ed="P" n="1.0155"/> ca ānisaṃsadassanena| tadubhayampi <hi rend="bold">visuddhimagge</hi> vitthāritaṃ|</p>

<p rend="bodytext">tattha ‘‘sampannasīlā’’ti ettāvatā kira bhagavā catupārisuddhisīlaṃ uddisitvā ‘‘pātimokkhasaṃvarasaṃvutā’’ti iminā tattha jeṭṭhakasīlaṃ vitthāretvā dassesīti dīpavihāravāsī sumanatthero āha| antevāsiko panassa <hi rend="bold">tepiṭakacūḷanāgatthero</hi> āha – ubhayatthāpi pātimokkhasaṃvaro bhagavatā vutto, pātimokkhasaṃvaroyeva hi sīlaṃ| itarāni pana tīṇi sīlanti vuttaṭṭhānaṃ nāma atthīti ananujānanto vatvā āha <pb ed="M" n="1.0160"/> – ‘‘indriyasaṃvaro nāma chadvārarakkhāmattakameva, ājīvapārisuddhi dhammena samena paccayuppattimattakaṃ, paccayanissitaṃ paṭiladdhapaccaye idamatthanti paccavekkhitvā paribhuñjanamattakaṃ| nippariyāyena pātimokkhasaṃvarova sīlaṃ| yassa so bhinno, ayaṃ chinnasīso viya puriso hatthapāde sesāni rakkhissatīti na vattabbo| yassa pana so arogo, ayaṃ acchinnasīso viya puriso jīvitaṃ sesāni puna pākatikāni katvā rakkhituṃ sakkoti| tasmā ‘sampannasīlā’ti iminā pātimokkhasaṃvaraṃ uddisitvā ‘sampannapātimokkhā’ti tasseva vevacanaṃ vatvā taṃ vitthāretvā dassento ‘pātimokkhasaṃvarasaṃvutā’tiādimāhā’’ti|</p>

<p rend="bodytext">tattha <hi rend="bold">pātimokkhasaṃvarasaṃvutā</hi>ti pātimokkhasaṃvarena samannāgatā| <hi rend="bold">ācāragocarasampannā</hi>ti ācārena <pb ed="V" n="1.0165"/> ca gocarena ca sampannā| <hi rend="bold">aṇumattesū</hi>ti appamattakesu| <hi rend="bold">vajjesū</hi>ti akusaladhammesu| <hi rend="bold">bhayadassāvī</hi>ti bhayadassino| <hi rend="bold">samādāyā</hi>ti sammā ādiyitvā| <hi rend="bold">sikkhatha sikkhāpadesū</hi>ti sikkhāpadesu taṃ taṃ sikkhāpadaṃ samādiyitvā sikkhatha| apica <hi rend="bold">samādāya sikkhatha sikkhāpadesū</hi>ti yaṃkiñci sikkhākoṭṭhāsesu sikkhitabbaṃ kāyikaṃ vācasikañca, taṃ sabbaṃ samādāya sikkhathāti ayamettha saṅkhepo, vitthārato pana sabbānetāni pātimokkhasaṃvarādīni padāni <hi rend="bold">visuddhimagge</hi> vuttāni|</p>

<p rend="bodytext" n="65"><hi rend="paranum">65</hi><hi rend="dot">.</hi> <hi rend="bold">ākaṅkheyya ce</hi>ti idaṃ kasmā āraddhaṃ? sīlānisaṃsadassanatthaṃ| sacepi acirapabbajitānaṃ vā duppaññānaṃ <pb ed="P" n="1.0156"/> vā evamassa ‘‘bhagavā sīlaṃ pūrethāti vadati, ko nu kho sīlapūraṇe ānisaṃso, ko viseso, kā vaḍḍhī’’ti? tesaṃ sattarasa ānisaṃse dassetuṃ evamāha| appeva nāma etaṃ sabrahmacārīnaṃ piyamanāpatādiāsavakkhayapariyosānaṃ ānisaṃsaṃ sutvāpi sīlaṃ paripūreyyunti| visakaṇṭakavāṇijo viya| <hi rend="bold">visakaṇṭakavāṇijo</hi> nāma guḷavāṇijo vuccati|</p>

<p rend="bodytext">so kira guḷaphāṇitakhaṇḍasakkharādīni sakaṭenādāya paccantagāmaṃ gantvā ‘‘visakaṇṭakaṃ gaṇhatha, visakaṇṭakaṃ gaṇhathā’’ti ugghosesi| taṃ sutvā gāmikā ‘‘visaṃ nāma kakkhaḷaṃ, yo naṃ khādati, so marati, kaṇṭakampi vijjhitvā māreti, ubhopete kakkhaḷā, ko ettha ānisaṃso’’ti gehadvārāni thakesuṃ, dārake ca palāpesuṃ| taṃ disvā vāṇijo <pb ed="M" n="1.0161"/> ‘‘avohārakusalā ime gāmikā, handa ne upāyena gaṇhāpemī’’ti ‘‘atimadhuraṃ gaṇhatha, atisāduṃ gaṇhatha, guḷaṃ phāṇitaṃ sakkharaṃ samagghaṃ labbhati, kūṭamāsakakūṭakahāpaṇādīhipi labbhatī’’ti ugghosesi| taṃ sutvā gāmikā haṭṭhatuṭṭhā āgantvā bahumpi mūlaṃ datvā gahesuṃ| tattha vāṇijassa ‘‘visakaṇṭakaṃ gaṇhathā’’ti ugghosanaṃ viya bhagavato ‘‘sampannasīlā, bhikkhave, viharatha…pe.… samādāya sikkhatha sikkhāpadesū’’ti vacanaṃ| ‘‘ubhopete kakkhaḷā, ko ettha ānisaṃso’’ti gāmikānaṃ cintanaṃ viya bhagavā ‘‘sampannasīlā viharathā’’ti āha, ‘‘sīlañca nāmetaṃ kakkhaḷaṃ pharusaṃ khiḍḍādipaccanīkaṃ, ko nu kho sampannasīlānaṃ ānisaṃso’’ti bhikkhūnaṃ cintanaṃ| atha tassa vāṇijassa ‘‘atimadhuraṃ gaṇhathā’’tiādivacanaṃ viya <pb ed="V" n="1.0166"/> bhagavato piyamanāpatādiāsavakkhayapariyosānaṃ sattarasānisaṃsappakāsanatthaṃ ‘‘ākaṅkheyya ce’’tiādivacanaṃ veditabbaṃ|</p>

<p rend="bodytext">tattha <hi rend="bold">ākaṅkheyya ce</hi>ti yadi ākaṅkheyya yadi iccheyya| <hi rend="bold">piyo ca assa</hi>nti piyacakkhūhi sampassitabbo, sinehuppattiyā padaṭṭhānabhūto bhaveyyanti vuttaṃ hoti| <hi rend="bold">manāpo</hi>ti tesaṃ manavaḍḍhanako, tesaṃ vā manena pattabbo, mettacittena pharitabboti vuttaṃ hoti| <hi rend="bold">garū</hi>ti tesaṃ garuṭṭhāniyo pāsāṇacchattasadiso| <hi rend="bold">bhāvanīyo</hi>ti ‘‘addhā ayamāyasmā jānaṃ jānāti passaṃ passatī’’ti evaṃ sambhāvanīyo| <hi rend="bold">sīlesvevassa paripūrakārī</hi>ti catupārisuddhisīlesuyeva paripūrakārī assa, anūnena paripūritākārena samannāgato <pb ed="P" n="1.0157"/> bhaveyyāti vuttaṃ hoti| <hi rend="bold">ajjhattaṃ cetosamathamanuyutto</hi>ti attano cittasamathe yutto, ettha hi ajjhattanti vā attanoti vā etaṃ ekatthaṃ, byañjanameva nānaṃ| bhummatthe panetaṃ samathanti upayogavacanaṃ| anūti iminā upasaggena yoge siddhaṃ| <hi rend="bold">anirākatajjhāno</hi>ti bahi anīhaṭajjhāno, avināsitajjhāno vā, nīharaṇavināsatthañhi idaṃ nirākaraṇaṃ nāma| thambhaṃ niraṃkatvā nivātavuttītiādīsu cassa payogo daṭṭhabbo|</p>

<p rend="bodytext"><hi rend="bold">vipassanāya samannāgato</hi>ti sattavidhāya anupassanāya yutto, sattavidhā <hi rend="bold">anupassanā</hi> nāma aniccānupassanā dukkhānupassanā anattānupassanā nibbidānupassanā virāgānupassanā nirodhānupassanā paṭinissaggānupassanāti| tā <hi rend="bold">visuddhimagge</hi> vitthāritā| <hi rend="bold">brūhetā suññāgārāna</hi>nti vaḍḍhetā <pb ed="M" n="1.0162"/> suññāgārānaṃ, ettha ca samathavipassanāvasena kammaṭṭhānaṃ gahetvā rattindivaṃ suññāgāraṃ pavisitvā nisīdamāno bhikkhu ‘‘brūhetā suññāgārāna’’nti veditabbo| ekabhūmakādipāsāde kurumānopi pana neva suññāgārānaṃ brūhetāti daṭṭhabboti|</p>

<p rend="bodytext">ettāvatā ca yathā taṇhāvicaritadesanā paṭhamaṃ taṇhāvasena āraddhāpi taṇhāpadaṭṭhānattā mānadiṭṭhīnaṃ mānadiṭṭhiyo osaritvā kamena papañcattayadesanā jātā, evamayaṃ desanā paṭhamaṃ adhisīlasikkhāvasena āraddhāpi sīlapadaṭṭhānattā samathavipassanānaṃ samathavipassanāyo osaritvā kamena sikkhattayadesanā jātāti veditabbā|</p>

<p rend="bodytext">ettha <pb ed="V" n="1.0167"/> hi ‘‘sīlesvevassa paripūrakārī’’ti ettāvatā adhisīlasikkhā vuttā| ‘‘ajjhattaṃ cetosamathamanuyutto anirākatajjhāno’’ti ettāvatā adhicittasikkhā, ‘‘vipassanāya samannāgato’’ti ettāvatā adhipaññāsikkhā, ‘‘brūhetā suññāgārāna’’nti iminā pana samathavasena suññāgāravaḍḍhane adhicittasikkhā, vipassanāvasena adhipaññāsikkhāti evaṃ dvepi sikkhā saṅgahetvā vuttā| ettha ca ‘‘ajjhattaṃ cetosamathamanuyutto anirākatajjhāno’’ti imehi padehi sīlānurakkhikā eva cittekaggatā kathitā| ‘‘vipassanāyā’’ti iminā padena sīlānurakkhiko saṅkhārapariggaho|</p>

<p rend="bodytext">kathaṃ <pb ed="P" n="1.0158"/> cittekaggatā sīlamanurakkhati? yassa hi cittekaggatā natthi, so byādhimhi uppanne vihaññati, so byādhivihato vikkhittacitto sīlaṃ vināsetvāpi byādhivūpasamaṃ kattā hoti| yassa pana cittekaggatā atthi, so taṃ byādhidukkhaṃ vikkhambhetvā samāpattiṃ samāpajjati, samāpannakkhaṇe dukkhaṃ dūrāpakataṃ hoti, balavatarasukhamuppajjati| evaṃ cittekaggatā sīlaṃ anurakkhati|</p>

<p rend="bodytext">kathaṃ saṅkhārapariggaho sīlamanurakkhati? yassa hi saṅkhārapariggaho natthi, tassa ‘‘mama rūpaṃ mama viññāṇa’’nti attabhāve balavamamattaṃ hoti, so tathārūpesu dubbhikkhabyādhibhayādīsu sampattesu sīlaṃ vināsetvāpi attabhāvaṃ posetā hoti| yassa pana saṅkhārapariggaho atthi, tassa attabhāve balavamamattaṃ vā sineho vā na hoti, so tathārūpesu dubbhikkhabyādhibhayādīsu sampattesu sacepissa antāni bahi nikkhamanti, sacepi <pb ed="M" n="1.0163"/> ussussati visussati, khaṇḍākhaṇḍiko vā hoti satadhāpi sahassadhāpi, neva sīlaṃ vināsetvā attabhāvaṃ posetā hoti| evaṃ saṅkhārapariggaho sīlamanurakkhati| ‘‘brūhetā suññāgārāna’’nti iminā pana tasseva ubhayassa brūhanā vaḍḍhanā sātaccakiriyā dassitā|</p>

<p rend="bodytext">evaṃ bhagavā yasmā ‘‘sabrahmacārīnaṃ piyo cassaṃ manāpo ca garu ca bhāvanīyo cā’’ti ime cattāro dhamme ākaṅkhantena natthaññaṃ kiñci kātabbaṃ, aññadatthu sīlādiguṇasamannāgatena bhavitabbaṃ, idiso hi sabrahmacārīnaṃ piyo hoti manāpo garu bhāvanīyo| vuttampi hetaṃ –</p>

<p rend="gatha1">‘‘sīladassanasampannaṃ<pb ed="V" n="1.0168"/>, dhammaṭṭhaṃ saccavādinaṃ|</p>

<p rend="gathalast">attano kamma kubbānaṃ, taṃ jano kurute piya’’nti|| (dha. pa. 217)|</p>

<p rend="bodytext">tasmā ‘‘ākaṅkheyya ce, bhikkhave, bhikkhu sabrahmacārīnaṃ piyo cassaṃ manāpo ca garu ca bhāvanīyo cāti sīlesvevassa paripūrakārī…pe.… suññāgārāna’’nti vatvā idāni yasmā paccayalābhādiṃ patthayantenāpi idameva karaṇīyaṃ, na aññaṃ kiñci, tasmā ‘‘ākaṅkheyya ce, bhikkhave, bhikkhu lābhī assa’’ntiādimāha| na cettha bhagavā lābhanimittaṃ sīlādiparipūraṇaṃ kathetīti veditabbo| bhagavā hi ghāsesanaṃ <pb ed="P" n="1.0159"/> chinnakatho na vācaṃ payuttaṃ bhaṇeti, evaṃ sāvake ovadati, so kathaṃ lābhanimittaṃ sīlādiparipūraṇaṃ kathessati, puggalajjhāsayavasena panetaṃ vuttaṃ| yesañhi evaṃ ajjhāsayo bhaveyya ‘‘sace mayaṃ catūhi paccayehi na kilameyyāma, sīlādiṃ pūretuṃ sakkuṇeyyāmā’’ti, tesaṃ ajjhāsayavasena bhagavā evamāha| apica rasānisaṃso esa sīlassa, yadidaṃ cattāro paccayā nāma| tathā hi paṇḍitamanussā koṭṭhādīsu ṭhapitaṃ nīharitvā puttādīnampi adatvā attanāpi aparibhuñjitvā sīlavantānaṃ dentīti sīlassa sarasānisaṃsadassanatthaṃ petaṃ vuttaṃ|</p>

<p rend="bodytext">tatiyavāre <hi rend="bold">yesāha</hi>nti yesaṃ ahaṃ| <hi rend="bold">tesaṃ te kārā</hi>ti tesaṃ devānaṃ vā manussānaṃ vā te mayi katā paccayadānakārā| devāpi hi sīlādiguṇayuttānaṃ paccaye denti, na kevalaṃ manussāyeva, sakko viya āyasmato mahākassapassa| <hi rend="bold">mahapphalā mahānisaṃsā</hi>ti ubhayametaṃ atthato ekaṃ, byañjanameva nānaṃ| mahantaṃ vā lokiyasukhaṃ phalantīti <hi rend="bold">mahapphalā</hi><pb ed="M" n="1.0164"/>| mahato lokuttarasukhassa ca paccayā hontīti <hi rend="bold">mahānisaṃsā</hi>| sīlādiguṇayuttassa hi kaṭacchubhikkhāpi pañcaratanamattāya bhūmiyā paṇṇasālāpi katvā dinnā anekāni kappasahassāni duggativinipātato rakkhati, pariyosāne ca amatāya parinibbānadhātuyāpaccayo hoti| ‘‘khīrodanaṃ ahamadāsi’’ntiādīni (vi. va. 413) cettha vatthūni, sakalameva vā <hi rend="bold">petavatthu vimānavatthu</hi> ca sādhakaṃ| tasmā paccayadāyakehi attani katānaṃ kārānaṃ mahapphalataṃ icchantenāpi sīlādiguṇayutteneva bhavitabbanti dasseti|</p>

<p rend="bodytext">catutthavāre <hi rend="bold">ñātī</hi>ti sassusasurapakkhikā| <hi rend="bold">sālohitā</hi>ti ekalohitasambaddhā pītipitāmahādayo<pb ed="V" n="1.0169"/>| <hi rend="bold">petā</hi>ti peccabhāvaṃ gatā| <hi rend="bold">kālaṅkatā</hi>ti matā| <hi rend="bold">tesaṃ ta</hi>nti tesaṃ taṃ mayi pasannacittataṃ vā pasannena cittena anussaraṇaṃ vā| yassa hi bhikkhuno kālaṅkato pitā vā mātā vā ‘‘amhākaṃ ñātako thero sīlavā kalyāṇadhammo’’ti pasannacitto hutvā taṃ bhikkhuṃ anussarati, tassa so cittappasādopi taṃ anussaraṇamattampi mahapphalaṃ mahānisaṃsameva hoti, anekāni kappasatasahassāni <pb ed="P" n="1.0160"/> duggatito vāretuṃ ante ca amataṃ pāpetuṃ samatthameva hoti| vuttañhetaṃ bhagavatā ‘‘ye te, bhikkhave, bhikkhū sīlasampannā samādhisampannā paññā, vimutti, vimuttiñāṇadassanasampannā, dassanaṃpāhaṃ, bhikkhave, tesaṃ bhikkhūnaṃ bahukāraṃ vadāmi| savanaṃ, anussatiṃ, anupabbajjaṃ, upasaṅkamanaṃ, payirupāsanaṃpāhaṃ, bhikkhave, tesaṃ bhikkhūnaṃ bahukāraṃ vadāmī’’ti (itivu. 104)| tasmā ñātisālohitānaṃ attani cittappasādassa anussatiyā ca mahapphalataṃ icchantenāpi sīlādiguṇayutteneva, bhavitabbanti dasseti|</p>

<p rend="bodytext" n="66"><hi rend="paranum">66</hi><hi rend="dot">.</hi> pañcamavāre <hi rend="bold">aratiratisaho assa</hi>nti aratiyā ratiyā ca saho abhibhavitā ajjhottharitā bhaveyyaṃ| ettha ca <hi rend="bold">aratī</hi>ti adhikusalesu dhammesu pantasenāsanesu ca ukkaṇṭhā| <hi rend="bold">ratī</hi>ti pañcakāmaguṇarati| <hi rend="bold">na ca maṃ arati saheyyā</hi>ti mañca arati na abhibhaveyya na maddeyya na ajjhotthareyya| <hi rend="bold">uppanna</hi>nti jātaṃ nibbattaṃ| sīlādiguṇayutto hi aratiñca ratiñca sahati ajjhottharati madditvā tiṭṭhati| tasmā īdisaṃ attānaṃ icchantenāpi sīlādiguṇayutteneva bhavitabbanti dasseti|</p>

<p rend="bodytext">chaṭṭhavāre <pb ed="M" n="1.0165"/> <hi rend="bold">bhayaṃ</hi> cittutrāsopi ārammaṇampi| <hi rend="bold">bheravaṃ</hi> ārammaṇameva| sesaṃ pañcamavāre vuttanayameva| sīlādiguṇayutto hi bhayabheravaṃ sahati ajjhottharati madditvā tiṭṭhati ariyakoṭiyavāsīmahādattatthero viya|</p>

<p rend="bodytext">thero kira maggaṃ paṭipanno aññataraṃ pāsādikaṃ araññaṃ disvā ‘‘idhevajja samaṇadhammaṃ katvā gamissāmī’’ti maggā okkamma aññatarasmiṃ rukkhamūle saṅghāṭiṃ paññapetvā pallaṅkaṃ ābhujitvā nisīdi| rukkhadevatāya dārakā therassa sīlatejena sakabhāvena saṇṭhātuṃ asakkontā vissaramakaṃsu| devatāpi rukkhaṃ cālesi| thero acalova nisīdi| sā devatā dhūmāyi, pajjali, neva sakkhi theraṃ cāletuṃ, tato upāsakavaṇṇenāgantvā vanditvā aṭṭhāsi| ‘‘ko <pb ed="V" n="1.0170"/> eso’’ti vuttā ‘‘ahaṃ, bhante, etasmiṃ rukkhe adhivatthā devatā’’ti avoca| tvaṃ ete vikāre akāsīti| āma bhanteti| kasmāti ca vuttā āha – ‘‘tumhākaṃ, bhante<pb ed="P" n="1.0161"/>, sīlatejena dārakā sakabhāvena saṇṭhātuṃ asakkontā vissaramakaṃsu, sāhaṃ tumhe palāpetuṃ evamakāsi’’nti| thero āha – ‘‘atha kasmā idha, bhante, mā vasatha, mayhaṃ aphāsūti paṭikacceva nāvacāsi| idāni pana mā kiñci avaca, ariyakoṭiyamahādatto amanussabhayena gatoti vacanato lajjāmi, tenāhaṃ idheva vasissaṃ, tvaṃ pana ajjekadivasaṃ yattha katthaci vasāhī’’ti| evaṃ sīlādiguṇayutto bhayabheravasaho hoti| tasmā īdisamattānaṃ icchantenāpi sīlādiguṇayutteneva bhavitabbanti dasseti|</p>

<p rend="bodytext">sattamavāre <hi rend="bold">ābhicetasikāna</hi>nti <hi rend="bold">abhiceto</hi>ti abhikkantaṃ visuddhacittaṃ vuccati, adhicittaṃ vā, abhicetasi jātāni ābhicetasikāni, abhiceto sannissitānīti vā ābhicetasikāni| <hi rend="bold">diṭṭhadhammasukhavihārāna</hi>nti diṭṭhadhamme sukhavihārānaṃ| <hi rend="bold">diṭṭhadhammo</hi>ti paccakkho attabhāvo vuccati, tattha sukhavihārabhūtānanti attho, rūpāvacarajjhānānametaṃ adhivacanaṃ| tāni hi appetvā nisinnā jhāyino imasmiṃyeva attabhāve asaṃkiliṭṭhaṃ nekkhammasukhaṃ vindanti, tasmā ‘‘diṭṭhadhammasukhavihārānī’’ti vuccanti| <hi rend="bold">nikāmalābhī</hi>ti nikāmena lābhī attano icchāvasena lābhī, icchiticchitakkhaṇe <pb ed="M" n="1.0166"/> samāpajjituṃ samatthoti vuttaṃ hoti| <hi rend="bold">akicchalābhī</hi>ti sukheneva paccanīkadhamme vikkhambhetvā samāpajjituṃ samatthoti vuttaṃ hoti| <hi rend="bold">akasiralābhī</hi>ti akasirānaṃ vipulānaṃ lābhī, yathāparicchedeyeva vuṭṭhātuṃ samatthoti vuttaṃ hoti| ekacco hi lābhīyeva hoti, na pana sakkoti icchiticchitakkhaṇe samāpajjituṃ| ekacco sakkoti tathā samāpajjituṃ, pāribandhike pana kicchena vikkhambheti| ekacco tathā samāpajjati, pāribandhike ca akiccheneva vikkhambheti, na sakkoti nāḷikāyantaṃ viya yathāparicchedeyeva ca vuṭṭhātuṃ| yo pana imaṃ tividhampi sampadaṃ icchati, sopi sīlesvevassa paripūrakārīti|</p>

<p rend="bodytext">evaṃ abhiññāpādake jhāne vutte kiñcāpi abhiññānaṃ vāro āgato, atha kho naṃ bhagavā aggahetvāva yasmā na kevalaṃ abhiññāpādakajjhānāni ca abhiññāyoyeva ca sīlānaṃ <pb ed="V" n="1.0171"/> ānisaṃso, apica kho cattāri āruppajhānānipi <pb ed="P" n="1.0162"/> tayo ca heṭṭhimā ariyamaggā, tasmā taṃ sabbaṃ pariyādiyitvā dassetuṃ <hi rend="bold">ākaṅkheyya ce…pe.… ye te santā</hi>ti evamādimāha|</p>

<p rend="bodytext">tattha <hi rend="bold">santā</hi>ti aṅgasantatāya ceva ārammaṇasantatāya ca| <hi rend="bold">vimokkhā</hi>ti paccanīkadhammehi vimuttattā ārammaṇe ca adhimuttattā| <hi rend="bold">atikkamma rūpe</hi>ti rūpāvacarajjhāne atikkamitvā, ye te vimokkhā atikkamma rūpe santāti padasambandho, itarathā hi atikkamma rūpe kiṃ karotīti na paññāyeyyuṃ| <hi rend="bold">āruppā</hi>ti ārammaṇato ca vipākato ca rūpavirahitā| <hi rend="bold">kāyena phusitvā</hi>ti nāmakāyena phusitvā pāpuṇitvā, adhigantvāti vuttaṃ hoti| sesaṃ vuttānameva| idaṃ vuttaṃ hoti ‘‘yopi bhikkhu ime vimokkhe phusitvā viharitukāmo, sopi sīlesvevassa paripūrakārī’’ti|</p>

<p rend="bodytext" n="67"><hi rend="paranum">67</hi><hi rend="dot">.</hi> navamavāre <hi rend="bold">tiṇṇaṃ saṃyojanāna</hi>nti sakkāyadiṭṭhivicikicchāsīlabbataparāmāsasaṅkhātānaṃ tiṇṇaṃ bandhanānaṃ| tāni hi saṃyojenti khandhagatibhavādīhi khandhagatibhavādayo, kammaṃ vā phalena, tasmā <hi rend="bold">saṃyojanānī</hi>ti vuccanti, bandhanānīti attho| <hi rend="bold">parikkhayā</hi>ti parikkhayena| <hi rend="bold">sotāpanno</hi>ti sotaṃ <pb ed="M" n="1.0167"/> āpanno| sototi ca maggassetaṃ adhivacanaṃ| <hi rend="bold">sotāpanno</hi>ti taṃsamaṅgipuggalassa| yathāha ‘‘soto sototi hidaṃ, sāriputta, vuccati| katamo nu kho, sāriputta, sototi? ayameva hi, bhante, ariyo aṭṭhaṅgiko maggo| seyyathidaṃ, sammādiṭṭhi…pe.… sammāsamādhīti| sotāpanno sotāpannoti hidaṃ, sāriputta, vuccati| katamo nu kho, sāriputta, sotāpannoti? yo hi, bhante, iminā aṭṭhaṅgikena maggena samannāgato, ayaṃ vuccati sotāpanno, yoyaṃ āyasmā evaṃnāmo evaṃgotto’’ti| idha pana maggena phalassa nāmaṃ dinnaṃ, tasmā phalaṭṭho ‘‘sotāpanno’’ti veditabbo| <hi rend="bold">avinipātadhammo</hi>ti vinipātetīti vinipāto, nāssa vinipāto dhammoti avinipātadhammo, na attānaṃ apāye vinipātasabhāvoti vuttaṃ hoti| kasmā? ye dhammā apāyagamaniyā, tesaṃ pahīnattā| sambodhi paraṃ ayanaṃ gati assāti <hi rend="bold">sambodhiparāyaṇo,</hi> uparimaggattayaṃ avassaṃ sampāpakoti <pb ed="P" n="1.0163"/> attho| kasmā? paṭiladdhapaṭhamamaggattā| <hi rend="bold">sīlesvevā</hi>ti īdiso hotukāmopi sīlesvevassa paripūraṇārīti|</p>

<p rend="bodytext">dasamavāre <pb ed="V" n="1.0172"/> paṭhamamaggena parikkhīṇānipi tīṇi saṃyojanāni sakadāgāmimaggassa vaṇṇabhaṇanatthaṃ vuttāni| <hi rend="bold">rāgadosamohānaṃ tanuttā</hi>ti etesaṃ tanubhāvena, tanuttakaraṇenāti vuttaṃ hoti| tattha dvīhi kāraṇehi tanuttaṃ veditabbaṃ adhiccuppattiyā ca pariyuṭṭhānamandatāya ca| sakadāgāmissa hi vaṭṭānusārimahājanasseva kilesā abhiṇhaṃ na uppajjanti, kadāci karahaci uppajjanti viraḷākārā hutvā, viraḷavāpite khette aṅkurā viya| uppajjamānāpi ca vaṭṭānusārimahājanasseva maddantā pharantā chādentā andhakāraṃ karontā na uppajjanti, mandamandā uppajjanti tanukākārā hutvā, abbhapaṭalamiva makkhikāpattamiva ca|</p>

<p rend="bodytext">tattha keci therā bhaṇanti ‘‘sakadāgāmissa kilesā kiñcāpi cirena uppajjanti, bahalāva uppajjanti, tathā hissa puttā ca dhītaro ca dissantī’’ti, etaṃ pana appamāṇaṃ| puttadhītaro hi aṅgapaccaṅgaparāmasanamattenapi hontīti| dvīhiyeva kāraṇehissa kilesānaṃ tanuttaṃ veditabbaṃ adhiccuppattiyā ca pariyuṭṭhānamandatāya cāti|</p>

<p rend="bodytext"><hi rend="bold">sakadāgāmī</hi>ti <pb ed="M" n="1.0168"/> sakiṃ āgamanadhammo| <hi rend="bold">sakideva imaṃ lokaṃ āgantvā</hi>ti ekavāraṃyeva imaṃ manussalokaṃ paṭisandhivasena āgantvā| yopi hi idha sakadāgāmimaggaṃ bhāvetvā idheva parinibbāti, sopi idha na gahito| yopi idha maggaṃ bhāvetvā devesu upapajjitvā tattheva parinibbāti| yopi devaloke maggaṃ bhāvetvā tattheva parinibbāti| yopi devaloke maggaṃ bhāvetvā idheva manussaloke nibbattitvā parinibbāti| yo pana idha maggaṃ bhāvetvā devaloke nibbatto, tattha yāvatāyukaṃ ṭhatvā puna idheva upapajjitvā parinibbāti, ayamidha gahitoti veditabbo| <hi rend="bold">dukkhassantaṃ kareyya</hi>nti vaṭṭadukkhassa paricchedaṃ kareyyaṃ| <hi rend="bold">sīlesvevā</hi>ti īdiso hotukāmopi sīlesvevassa paripūrakārīti|</p>

<p rend="bodytext">ekādasamavāre <hi rend="bold">pañcanna</hi>nti gaṇanaparicchedo| <hi rend="bold">orambhāgiyāna</hi>nti oraṃ vuccati heṭṭhā, heṭṭhābhāgiyānanti attho, kāmāvacaraloke uppattipaccayānanti adhippāyo| <hi rend="bold">saṃyojanāna</hi>nti bandhanānaṃ, tāni kāmarāgabyāpādasaṃyojanehi <pb ed="P" n="1.0164"/> saddhiṃ pubbe vuttasaṃyojanāneva veditabbāni| yassa hi etāni appahīnāni, so kiñcāpi bhavagge uppanno hoti, atha kho āyuparikkhayā kāmāvacare nibbattatiyeva, gilitabalisamacchūpamo svāyaṃ puggalo dīghasuttakena pāde <pb ed="V" n="1.0173"/> baddhavihaṅgūpamo cāti veditabbo| pubbe vuttānampi cettha vacanaṃ vaṇṇabhaṇanatthamevāti veditabbaṃ| <hi rend="bold">opapātiko</hi>ti sesayonipaṭikkhepavacanametaṃ| <hi rend="bold">tatthaparinibbāyī</hi>ti tattheva brahmaloke parinibbāyī| <hi rend="bold">anāvattidhammo tasmā lokā</hi>ti tato brahmalokā paṭisandhivasena puna anāvattisabhāvo| <hi rend="bold">sīlesvevā</hi>ti īdiso hotukāmopi sīlesvevassa paripūrakārīti|</p>

<p rend="bodytext" n="68"><hi rend="paranum">68</hi><hi rend="dot">.</hi> evaṃ anāgāmimagge vutte kiñcāpi catutthamaggassa vāro āgato, atha kho naṃ bhagavā aggahetvāva yasmā na kevalā āsavakkhayābhiññā eva sīlānaṃ ānisaṃso, apica kho lokiyapañcābhiññāyopi, tasmā tāpi dassetuṃ, yasmā ca āsavakkhaye kathite desanā niṭṭhitā hoti, evañca sati imesaṃ guṇānaṃ akathitattā ayaṃ kathā muṇḍābhiññākathā nāma bhaveyya, tasmā ca abhiññāpāripūriṃ katvā dassetumpi, yasmā ca anāgāmimagge ṭhitassa sukhena iddhivikuppanā <pb ed="M" n="1.0169"/> ijjhati, samādhiparibandhānaṃ kāmarāgabyāpādānaṃ samūhatattā, anāgāmī hi sīlesu ca samādhimhi ca paripūrakārī, tasmā yuttaṭṭhāneyeva lokiyābhiññāyo dassetumpi ‘‘ākaṅkheyya ce…pe.… anekavihita’’nti evamādimāhāti ayamanusandhi|</p>

<p rend="bodytext">tattha ‘‘anekavihitaṃ iddhividha’’ntiādinā nayena āgatānaṃ pañcannampi lokiyābhiññānaṃ pāḷivaṇṇanā saddhiṃ bhāvanānayena <hi rend="bold">visuddhimagge</hi> vuttā|</p>

<p rend="bodytext" n="69"><hi rend="paranum">69</hi><hi rend="dot">.</hi> chaṭṭhābhiññāya <hi rend="bold">āsavānaṃ khayā</hi>ti arahattamaggena sabbakilesānaṃ khayā| <hi rend="bold">anāsava</hi>nti āsavavirahitaṃ| <hi rend="bold">cetovimuttiṃ paññāvimutti</hi>nti ettha cetovacanena arahattaphalasampayuttova samādhi, paññāvacanena taṃsampayuttā paññāva vuttā| tattha ca samādhi rāgato vimuttattā <hi rend="bold">cetovimutti,</hi> paññā avijjāya vimuttattā <hi rend="bold">paññāvimuttī</hi>ti veditabbā| vuttañcetaṃ bhagavatā ‘‘yo hissa, bhikkhave, samādhi, tadassa samādhindriyaṃ| yā hissa, bhikkhave, paññā, tadassa paññindriyaṃ| iti kho, bhikkhave<pb ed="P" n="1.0165"/>, rāgavirāgā cetovimutti, avijjāvirāgā paññāvimuttī’’ti, apicettha samathaphalaṃ <hi rend="bold">cetovimutti,</hi> vipassanāphalaṃ <hi rend="bold">paññāvimuttī</hi>ti veditabbā|</p>

<p rend="bodytext"><hi rend="bold">diṭṭheva dhamme</hi>ti imasmiṃyeva attabhāve| <hi rend="bold">sayaṃ abhiññā sacchikatvā</hi>ti attanoyeva paññāya paccakkhaṃ <pb ed="V" n="1.0174"/> katvā, aparapaccayena ñatvāti attho| <hi rend="bold">upasampajja vihareyya</hi>nti pāpuṇitvā sampādetvā vihareyyaṃ| <hi rend="bold">sīlesvevā</hi>ti evaṃ sabbāsave niddhunitvā cetovimuttiṃ paññāvimuttiṃ adhigantukāmopi sīlesvevassa paripūrakārīti|</p>

<p rend="bodytext">evaṃ bhagavā sīlānisaṃsakathaṃ yāva arahattā kathetvā idāni sabbampi taṃ sīlānisaṃsaṃ sampiṇḍetvā dassento nigamanaṃ āha ‘‘sampannasīlā, bhikkhave…pe.… idametaṃ paṭicca vutta’’nti| tassāyaṃ saṅkhepattho, ‘‘sampannasīlā, bhikkhave, viharatha…pe.… samādāya sikkhatha sikkhāpadesū’’ti iti yaṃ taṃ mayā pubbe evaṃ vuttaṃ, idaṃ sabbampi sampannasīlo bhikkhu sabrahmacārīnaṃ piyo hoti manāpo, garu bhāvanīyo paccayānaṃ lābhī, paccayadāyakānaṃ mahapphalakaro, pubbañātīnaṃ anussaraṇacetanāya phalamahattakaro, aratiratisaho, bhayabheravasaho, rūpāvacarajjhānānaṃ arūpāvacarajjhānānañca lābhī, heṭṭhimāni tīṇi sāmaññaphalāni pañca lokiyābhiññā āsavakkhayañāṇanti ca ime ca guṇe sayaṃ abhiññā sacchikattā <pb ed="M" n="1.0170"/> hoti, etaṃ paṭicca idaṃ sandhāya vuttanti| idamavoca bhagavā, attamanā te bhikkhu bhagavato bhāsitaṃ abhinandunti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">ākaṅkheyyasuttavaṇṇanā niṭṭhitā|</p>

</xml>