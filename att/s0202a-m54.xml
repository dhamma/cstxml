<xml src="s0202a-m54.xml">
<sutra id="m54"/>
<p rend="subhead">4. potaliyasuttavaṇṇanā</p>

<p rend="bodytext" n="31"><hi rend="paranum">31</hi><hi rend="dot">.</hi> <hi rend="bold">evaṃ</hi> <pb ed="V" n="3.0026"/> <hi rend="bold">me suta</hi>nti potaliyasuttaṃ| tattha <hi rend="bold">aṅguttarāpesū</hi>ti aṅgāyeva so janapado, mahiyā panassa uttarena yā āpo, tāsaṃ avidūrattā uttarāpotipi vuccati| kataramahiyā uttarena yā āpoti, mahāmahiyā| tatthāyaṃ āvibhāvakathā – ayaṃ kira jambudīpo <pb ed="P" n="3.0035"/> dasasahassayojanaparimāṇo| tattha ca catusahassayojanappamāṇo padeso udakena ajjhotthaṭo samuddoti saṅkhaṃ gato<pb ed="M" n="3.0025"/>| tisahassayojanappamāṇe manussā vasanti| tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto, yattha āyāmavitthārena ceva gambhīratāya ca paṇṇāsapaṇṇāsayojanā diyaḍḍhayojanasataparimaṇḍalā anotattadaho kaṇṇamuṇḍadaho rathakāradaho chaddantadaho kuṇāladaho mandākinīdaho sīhapapātadahoti satta mahāsarā patiṭṭhitā| tesu anotattadaho sudassanakūṭaṃ citrakūṭaṃ kāḷakūṭaṃ gandhamādanakūṭaṃ kelāsakūṭanti imehi pañcahi pabbatehi parikkhitto|</p>

<p rend="bodytext">tattha sudassanakūṭaṃ sovaṇṇamayaṃ dviyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā ṭhitaṃ| citrakūṭaṃ sabbaratanamayaṃ| kāḷakūṭaṃ añjanamayaṃ| gandhamādanakūṭaṃ sānumayaṃ abbhantare muggavaṇṇaṃ, mūlagandho sāragandho pheggugandho tacagandho papaṭikagandho rasagandho pattagandho pupphagandho phalagandho gandhagandhoti imehi dasahi gandhehi ussannaṃ nānappakārosadhasañchannaṃ, kāḷapakkhuposathadivase ādittamiva aṅgāraṃ jalantaṃ tiṭṭhati| kelāsakūṭaṃ rajatamayaṃ| sabbāni sudassanena samānubbedhasaṇṭhānāni, tameva saraṃ paṭicchādetvā ṭhitāni| tāni sabbāni <pb ed="P" n="3.0036"/> devānubhāvena nāgānubhāvena ca vassanti, nadiyo ca tesu sandanti| taṃ sabbampi udakaṃ anotattameva pavisati| candimasūriyā dakkhiṇena vā uttarena vā gacchantā pabbatantarena tattha obhāsaṃ karonti, ujuṃ gacchantā na karonti, tenevassa anotattanti saṅkhā udapādi|</p>

<p rend="bodytext">tattha <pb ed="V" n="3.0027"/> manoharasilātalāni nimmacchakacchapāni phalikasadisanimmaludakāni nhānatitthāni supaṭiyattāni honti, yesu buddhapaccekabuddhakhīṇāsavā ca iddhimanto ca isayo nhāyanti, devayakkhādayo uyyānakīḷakaṃ kīḷanti|</p>

<p rend="bodytext">tassa catūsu passesu sīhamukhaṃ hatthimukhaṃ assamukhaṃ usabhamukhanti cattāri mukhāni honti, yehi catasso nadiyo sandanti| sīhamukhena nikkhantanadītīre sīhā bahutarā honti| hatthimukhādīhi hatthiassusabhā| puratthimadisato nikkhantanadī anotattaṃ tikkhattuṃ padakkhiṇaṃ katvā itarā tisso nadiyo anupagamma <pb ed="M" n="3.0026"/> pācīnahimavanteneva amanussapathaṃ gantvā mahāsamuddaṃ pavisati| pacchimadisato ca uttaradisato ca nikkhantanadiyopi tatheva padakkhiṇaṃ katvā pacchimahimavanteneva uttarahimavanteneva ca amanussapathaṃ gantvā mahāsamuddaṃ pavisanti| dakkhiṇadisato nikkhantanadī pana taṃ tikkhattuṃ padakkhiṇaṃ katvā dakkhiṇena ujukaṃ pāsāṇapiṭṭheneva saṭṭhiyojanāni gantvā pabbataṃ paharitvā vuṭṭhāya parikkhepena tigāvutappamāṇā udakadhārā ca hutvā ākāsena saṭṭhiyojanāni gantvā tiyaggaḷe nāma pāsāṇe patitā, pāsāṇo udakadhārāvegena bhinno| tattha paññāsayojanappamāṇā tiyaggaḷā nāma pokkharaṇī jātā, pokkharaṇiyā kūlaṃ bhinditvā pāsāṇaṃ pavisitvā saṭṭhiyojanāni gatā| tato ghanapathaviṃ bhinditvā umaṅgena saṭṭhiyojanāni gantvā viñjhuṃ nāma tiracchānapabbataṃ <pb ed="P" n="3.0037"/> paharitvā hatthatale pañcaṅgulisadisā pañcadhārā hutvā pavattanti| sā tikkhattuṃ anotattaṃ padakkhiṇaṃ katvā gataṭṭhāne āvaṭṭagaṅgāti vuccati| ujukaṃ pāsāṇapiṭṭhena saṭṭhiyojanāni gataṭṭhāne kaṇhagaṅgāti, ākāsena saṭṭhiyojanāni gataṭṭhāne ākāsagaṅgāti, tiyaggaḷapāsāṇe paññāsayojanokāse ṭhitā tiyaggaḷapokkharaṇīti, kūlaṃ bhinditvā pāsāṇaṃ pavisitvā saṭṭhiyojanāni gataṭṭhāne bahalagaṅgāti, umaṅgena saṭṭhiyojanāni gataṭṭhāne umaṅgagaṅgāti vuccati| viñjhuṃ nāma tiracchānapabbataṃ paharitvā pañcadhārā hutvā pavattaṭṭhāne pana gaṅgā yamunā aciravatī sarabhū mahīti pañcadhā saṅkhaṃ gatā| evametā pañca mahānadiyo himavantato pabhavanti| tāsu yā ayaṃ pañcamī mahī nāma, sā idha mahāmahīti adhippetā| tassā uttarena yā āpo, tāsaṃ avidūrattā so janapado aṅguttarāpoti veditabbo| tasmiṃ aṅguttarāpesu janapade|</p>

<p rend="bodytext"><hi rend="bold">āpaṇaṃ</hi> <pb ed="V" n="3.0028"/> <hi rend="bold">nāmā</hi>ti tasmiṃ kira nigame vīsati āpaṇamukhasahassāni vibhattāni ahesuṃ| iti so āpaṇānaṃ ussannattā āpaṇantveva saṅkhaṃ gato| tassa ca nigamassa avidūre nadītīre ghanacchāyo ramaṇīyo bhūmibhāgo mahāvanasaṇḍo, tasmiṃ bhagavā viharati| tenevettha vasanaṭṭhānaṃ na niyāmitanti veditabbaṃ| <hi rend="bold">yenaññataro vanasaṇḍo tenupasaṅkamī</hi>ti <pb ed="M" n="3.0027"/> bhikkhusaṅghaṃ vasanaṭṭhānaṃ pesetvā ekakova upasaṅkami potaliyaṃ gahapatiṃ sandhāya| <hi rend="bold">potaliyopi kho gahapatī</hi>ti potaliyoti evaṃnāmako gahapati| <hi rend="bold">sampannanivāsanapāvuraṇo</hi>ti paripuṇṇanivāsanapāvuraṇo<pb ed="P" n="3.0038"/>, ekaṃ dīghadasaṃ sāṭakaṃ nivattho ekaṃ pārutoti attho| <hi rend="bold">chattupāhanāhī</hi>ti chattaṃ gahetvā upāhanā āruyhāti attho| <hi rend="bold">āsanānī</hi>ti pallaṅkapīṭhapalālapīṭhakādīni| antamaso sākhābhaṅgampi hi āsananteva vuccati| <hi rend="bold">gahapativādenā</hi>ti gahapatīti iminā vacanena| <hi rend="bold">samudācaratī</hi>ti voharati|</p>

<p rend="bodytext"><hi rend="bold">bhagavantaṃ etadavocā</hi>ti tatiyaṃ gahapatīti vacanaṃ adhivāsetuṃ asakkonto bhagavantametaṃ ‘‘tayidaṃ, bho, gotamā’’tiādivacanaṃ avoca| tattha <hi rend="bold">nacchanna</hi>nti na anucchavikaṃ| <hi rend="bold">nappatirūpa</hi>nti na sāruppaṃ| <hi rend="bold">ākārā</hi>tiādīni sabbāneva kāraṇavevacanāni| dīghadasavatthadhāraṇa-kesamassunakhaṭhapanādīni hi sabbāneva gihibyañjanāni tassa gihibhāvaṃ pākaṭaṃ karontīti <hi rend="bold">ākārā,</hi> gihisaṇṭhānena saṇṭhitattā <hi rend="bold">liṅgā,</hi> gihibhāvassa sañjānananimittatāya <hi rend="bold">nimittā</hi>ti vuttā| <hi rend="bold">yathā taṃ gahapatissā</hi>ti yathā gahapatissa ākāraliṅganimittā bhaveyyuṃ, tatheva tuyhaṃ| tena tāhaṃ evaṃ samudācarāmīti dasseti| atha so yena kāraṇena gahapativādaṃ nādhivāseti, taṃ pakāsento ‘‘tathā hi pana me’’tiādimāha|</p>

<p rend="bodytext"><hi rend="bold">niyyāta</hi>nti niyyātitaṃ| <hi rend="bold">anovādī anupavādī</hi>ti ‘‘tātā, kasatha, vapatha, vaṇippathaṃ payojethā’’tiādinā hi nayena ovadanto ovādī nāma hoti| ‘‘tumhe na kasatha, na vapatha, na vaṇippathaṃ payojetha, kathaṃ jīvissatha, puttadāraṃ vā bharissathā’’tiādinā nayena pana upavadanto upavādī nāma hoti| ahaṃ pana ubhayampi taṃ na karomi| tenāhaṃ tattha anovādī anupavādīti dasseti| <hi rend="bold">ghāsacchādanaparamo</hi> <pb ed="P" n="3.0039"/> <hi rend="bold">viharāmī</hi>ti ghāsamattañceva acchādanamattañca paramaṃ katvā viharāmi, tato paraṃ natthi, na ca patthemīti dīpeti|</p>

<p rend="bodytext" n="32"><hi rend="paranum">32</hi><hi rend="dot">.</hi> <hi rend="bold">giddhilobho</hi> <pb ed="V" n="3.0029"/> <hi rend="bold">pahātabbo</hi>ti gedhabhūto lobho pahātabbo| <hi rend="bold">anindārosa</hi>nti anindābhūtaṃ aghaṭṭanaṃ| <hi rend="bold">nindāroso</hi>ti nindāghaṭṭanā| <hi rend="bold">vohārasamucchedāyā</hi>ti ettha <hi rend="bold">vohāro</hi>ti byavahāravohāropi paṇṇattipi vacanampi cetanāpi| tattha –</p>

<p rend="gatha1">‘‘yo <pb ed="M" n="3.0028"/> hi koci manussesu, vohāraṃ upajīvati|</p>

<p rend="gathalast">evaṃ vāseṭṭha jānāhi, vāṇijo so na brāhmaṇo’’ti|| (ma. ni. 2.457) –</p>

<p rend="unindented">ayaṃ byavahāravohāro nāma| ‘‘saṅkhā samaññā paññatti vohāro’’ti (dha. sa. 1313-1315) ayaṃ paṇṇattivohāro nāma| ‘‘tathā tathā voharati aparāmasa’’nti (ma. ni. 3.332) ayaṃ vacanavohāro nāma| ‘‘aṭṭha ariyavohārā aṭṭha anariyavoharā’’ti (a. ni. 8.67) ayaṃ cetanāvohāro nāma, ayamidhādhippeto| yasmā vā pabbajitakālato paṭṭhāya gihīti cetanā natthi, samaṇoti cetanā hoti| gihīti vacanaṃ natthi, samaṇoti vacanaṃ hoti| gihīti paṇṇatti natthi, samaṇoti paṇṇatti hoti| gihīti byavahāro natthi, samaṇoti vā pabbajitoti vā byavahāro hoti| tasmā sabbepete labbhanti|</p>

<p rend="bodytext" n="33"><hi rend="paranum">33</hi><hi rend="dot">.</hi> <hi rend="bold">yesaṃ kho ahaṃ saṃyojanānaṃ hetu pāṇātipātī</hi>ti ettha pāṇātipātova saṃyojanaṃ| pāṇātipātasseva hi hetu pāṇātipātapaccayā pāṇātipātī nāma hoti| pāṇātipātānaṃ pana bahutāya ‘‘yesaṃ kho aha’’nti vuttaṃ| <hi rend="bold">tesāhaṃ</hi> <pb ed="P" n="3.0040"/> <hi rend="bold">saṃyojanāna</hi>nti tesaṃ ahaṃ pāṇātipātabandhanānaṃ| <hi rend="bold">pahānāya samucchedāya paṭipanno</hi>ti iminā apāṇātipātasaṅkhātena kāyikasīlasaṃvarena pahānatthāya samucchedanatthāya paṭipanno| <hi rend="bold">attāpi maṃ upavadeyyā</hi>ti kunthakipillikampi nāma jīvitā avoropanakasāsane pabbajitvā pāṇātipātamattatopi oramituṃ na sakkomi, kiṃ mayhaṃ pabbajjāyāti evaṃ attāpi maṃ upavadeyya| <hi rend="bold">anuviccāpi maṃ viññū garaheyyu</hi>nti evarūpe nāma sāsane pabbajitvā pāṇātipātamattatopi oramituṃ na sakkoti, kiṃ etassa pabbajjāyāti evaṃ anuvicca tulayitvā pariyogāhetvā aññepi viññū paṇḍitā garaheyyuṃ| <hi rend="bold">etadeva kho pana saṃyojanametaṃ nīvaraṇa</hi>nti dasasu saṃyojanesu pañcasu ca nīvaraṇesu apariyāpannampi ‘‘aṭṭha nīvaraṇā’’ti desanāvasenetaṃ vuttaṃ| vaṭṭabandhanaṭṭhena hi hitapaṭicchādanaṭṭhena <pb ed="V" n="3.0030"/> ca saṃyojanantipi nīvaraṇantipi vuttaṃ| <hi rend="bold">āsavā</hi>ti pāṇātipātakāraṇā eko avijjāsavo uppajjati| <hi rend="bold">vighātapariḷāhā</hi>ti vighātā ca pariḷāhā ca| tattha <pb ed="M" n="3.0029"/> vighātaggahaṇena kilesadukkhañca vipākadukkhañca gahitaṃ, pariḷāhaggahaṇenapi kilesapariḷāho ca vipākapariḷāho ca gahito| iminā upāyena sabbattha attho veditabbo|</p>

<p rend="bodytext" n="34-40"><hi rend="paranum">34-40</hi><hi rend="dot">.</hi> ayaṃ pana viseso – <hi rend="bold">tesāhaṃ saṃyojanānaṃ pahānāyā</hi>ti imasmiṃ pade iminā dinnādānasaṅkhātena kāyikasīlasaṃvarena, saccavācāsaṅkhātena vācasikasīlasaṃvarena, apisuṇāvācāsaṅkhātena vācasikasīlasaṃvarena, agiddhilobhasaṅkhātena mānasikasīlasaṃvarena, anindārosasaṅkhātena kāyikavācasikasīlasaṃvarena<pb ed="P" n="3.0041"/>, akodhupāyāsasaṅkhātena mānasikasīlasaṃvarena, anatimānasaṅkhātena mānasikasīlasaṃvarena pahānatthāya samucchedanatthāya paṭipannoti evaṃ sabbavāresu yojanā kātabbā|</p>

<p rend="bodytext"><hi rend="bold">attāpi maṃ upavadeyya anuviccāpi maṃ viññū garaheyyu</hi>nti imesu pana padesu tiṇasalākampi nāma upādāya adinnaṃ aggahaṇasāsane pabbajitvā adinnādānamattatopi viramituṃ na sakkomi, kiṃ mayhaṃ pabbajjāyāti evaṃ attāpi maṃ upavadeyya| evarūpe nāma sāsane pabbajitvā adinnādānamattatopi oramituṃ na sakkoti, kiṃ imassa pabbajjāyāti evaṃ anuviccāpi maṃ viññū garaheyyuṃ? hasāpekkhatāyapi nāma davakamyatāya vā musāvādaṃ akaraṇasāsane pabbajitvā| sabbākārena pisuṇaṃ akaraṇasāsane nāma pabbajitvā| appamattakampi giddhilobhaṃ akaraṇasāsane nāma pabbajitvāpi| kakacena aṅgesu okkantiyamānesupi nāma paresaṃ nindārosaṃ akaraṇasāsane pabbajitvā| chinnakhāṇukaṇṭakādīsupi nāma kodhupāyāsaṃ akaraṇasāsane pabbajitvā| adhimānamattampi nāma mānaṃ akaraṇasāsane pabbajitvā atimānamattampi pajahituṃ na sakkomi, kiṃ mayhaṃ pabbajjāyāti evaṃ attāpi maṃ upavadeyya| evarūpe nāma sāsane pabbajitvā atimānamattampi pajahituṃ na sakkoti, kiṃ imassa pabbajjāyāti evaṃ anuviccāpi maṃ viññū garaheyyunti evaṃ sabbavāresu yojanā kātabbā|</p>

<p rend="bodytext"><hi rend="bold">āsavā</hi>ti imasmiṃ pana pade adinnādānakāraṇā kāmāsavo <pb ed="P" n="3.0042"/> diṭṭhāsavo avijjāsavoti tayo <pb ed="V" n="3.0031"/> āsavā uppajjanti, tathā musāvādakāraṇā pisuṇāvācākāraṇā ca, giddhilobhakāraṇā diṭṭhāsavo avijjāsavo <pb ed="M" n="3.0030"/> ca, nindārosakāraṇā avijjāsavova, tathā kodhupāyāsakāraṇā, atimānakāraṇā bhavāsavo avijjāsavo cāti dveva āsavā uppajjantīti evaṃ āsavuppatti veditabbā|</p>

<p rend="bodytext">imesu pana aṭṭhasupi vāresu asammohatthaṃ puna ayaṃ saṅkhepavinicchayo – purimesu tāva catūsu viramituṃ na sakkomīti vattabbaṃ, pacchimesu pajahituṃ na sakkomīti| pāṇātipātanindārosakodhupāyāsesu ca eko avijjāsavova hoti, adinnādānamusāvādapisuṇāvācāsu kāmāsavo diṭṭhāsavo avijjāsavo, giddhilobhe diṭṭhāsavo avijjāsavo, atimāne bhavāsavo avijjāsavo, apāṇātipātaṃ dinnādānaṃ kāyikaṃ sīlaṃ, amusā apisuṇaṃ vācasikasīlaṃ, ṭhapetvā anindārosaṃ sesāni tīṇi mānasikasīlāni| yasmā pana kāyenapi ghaṭṭeti roseti vācāyapi, tasmā anindāroso dve ṭhānāni yāti, kāyikasīlampi hoti vācasikasīlampi| ettāvatā kiṃ kathitaṃ? pātimokkhasaṃvarasīlaṃ| pātimokkhasaṃvarasīle ṭhitassa ca bhikkhuno paṭisaṅkhāpahānavasena gihivohārasamucchedo kathitoti veditabbo|</p>

<p rend="subhead">kāmādīnavakathāvaṇṇanā</p>

<p rend="bodytext" n="42"><hi rend="paranum">42</hi><hi rend="dot">.</hi> vitthāradesanāyaṃ <hi rend="bold">tamenaṃ dakkho</hi>ti padassa <hi rend="bold">upasumbheyyā</hi>ti iminā saddhiṃ sambandho veditabbo| idaṃ vuttaṃ hoti, tamenaṃ kukkuraṃ upasumbheyya, tassa samīpe khipeyyāti attho| <hi rend="bold">aṭṭhikaṅkala</hi>nti uraṭṭhiṃ vā piṭṭhikaṇṭakaṃ vā sīsaṭṭhiṃ vā| tañhi nimmaṃsattā kaṅkalanti vuccati| <hi rend="bold">sunikkantaṃ</hi> <pb ed="P" n="3.0043"/> <hi rend="bold">nikkanta</hi>nti yathā sunikkantaṃ hoti, evaṃ nikkantaṃ nillikhitaṃ, yadettha allīnamaṃsaṃ atthi, taṃ sabbaṃ nillikhitvā aṭṭhimattameva katanti attho| tenevāha ‘‘nimmaṃsa’’nti| lohitaṃ pana makkhitvā tiṭṭhati, tena vuttaṃ ‘‘lohitamakkhita’’nti|</p>

<p rend="bodytext"><hi rend="bold">bahudukkhā bahupāyāsā</hi>ti diṭṭhadhammikasamparāyikehi dukkhehi bahudukkhā, upāyāsasaṃkilesehi bahupāyāsā| <hi rend="bold">yāyaṃ upekkhā nānattā nānattasitā</hi>ti yā ayaṃ pañcakāmaguṇārammaṇavasena nānāsabhāvā, tāneva <pb ed="M" n="3.0031"/> ca ārammaṇāni nissitattā ‘‘nānattasitā’’ti <pb ed="V" n="3.0032"/> vuccati pañcakāmaguṇūpekkhā, taṃ abhinivajjetvā| <hi rend="bold">ekattā ekattasitā</hi>ti catutthajjhānupekkhā, sā hi divasampi ekasmiṃ ārammaṇe uppajjanato ekasabhāvā, tadeva ekaṃ ārammaṇaṃ nissitattā ekattasitā nāma| <hi rend="bold">yattha sabbaso lokāmisūpādānā aparisesā nirujjhantī</hi>ti yattha catutthajjhānupekkhāyaṃ yaṃ upekkhaṃ āgamma yaṃ paṭicca sabbena sabbaṃ aparisesā lokāmisasaṅkhātā pañcakāmaguṇāmisā nirujjhanti| <hi rend="bold">pañcakāmaguṇāmisā</hi>ti ca kāmaguṇārammaṇachandarāgā, gahaṇaṭṭhena teyeva ca upādānātipi vuttā| <hi rend="bold">tamevūpekkhaṃ bhāvetī</hi>ti taṃ lokāmisūpādānānaṃ paṭipakkhabhūtaṃ catutthajjhānupekkhameva vaḍḍheti|</p>

<p rend="bodytext" n="43"><hi rend="paranum">43</hi><hi rend="dot">.</hi> <hi rend="bold">uḍḍīyeyyā</hi>ti <pb ed="P" n="3.0044"/> uppatitvā gaccheyya| <hi rend="bold">anupatitvā</hi>ti anubandhitvā| <hi rend="bold">vitaccheyyu</hi>nti mukhatuṇḍakena ḍaṃsantā taccheyyuṃ| <hi rend="bold">vissajjeyyu</hi>nti maṃsapesiṃ nakhehi kaḍḍhitvā pāteyyuṃ|</p>

<p rend="bodytext" n="47"><hi rend="paranum">47</hi><hi rend="dot">.</hi> <hi rend="bold">yānaṃ vā poriseyya</hi>nti purisānucchavikaṃ yānaṃ| <hi rend="bold">pavaramaṇikuṇḍala</hi>nti nānappakāraṃ uttamamaṇiñca kuṇḍalañca| <hi rend="bold">sāni harantī</hi>ti attano bhaṇḍakāni gaṇhanti|</p>

<p rend="bodytext" n="48"><hi rend="paranum">48</hi><hi rend="dot">.</hi> <hi rend="bold">sampannaphala</hi>nti madhuraphalaṃ| <hi rend="bold">upapannaphala</hi>nti phalūpapannaṃ bahuphalaṃ|</p>

<p rend="bodytext" n="49"><hi rend="paranum">49</hi><hi rend="dot">.</hi> <hi rend="bold">anuttara</hi>nti uttamaṃ pabhassaraṃ nirupakkilesaṃ|</p>

<p rend="bodytext" n="50"><hi rend="paranum">50</hi><hi rend="dot">.</hi> <hi rend="bold">ārakā ahaṃ, bhante</hi>ti pathavito nabhaṃ viya samuddassa orimatīrato paratīraṃ viya ca suvidūravidūre ahaṃ| <hi rend="bold">anājānīye</hi>ti gihivohārasamucchedanassa kāraṇaṃ ajānanake| <hi rend="bold">ājānīyabhojana</hi>nti kāraṇaṃ jānantehi bhuñjitabbaṃ bhojanaṃ| <hi rend="bold">anājānīyabhojana</hi>nti kāraṇaṃ ajānantehi bhuñjitabbaṃ bhojanaṃ| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">potaliyasuttavaṇṇanā niṭṭhitā|</p>

</xml>