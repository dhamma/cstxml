<xml src="s0203a-m152.xml">

<p rend="subhead"><pgroup id="m152"/><readunit id="m152">10. indriyabhāvanāsuttavaṇṇanā</readunit></p>

<p rend="bodytext" n="453"><hi rend="paranum">453</hi><hi rend="dot">.</hi> <hi rend="bold">evaṃ</hi> <pb ed="V" n="4.0264"/> <hi rend="bold">me suta</hi>nti indriyabhāvanāsuttaṃ| tattha <hi rend="bold">gajaṅgalāya</hi>nti evaṃnāmake nigame| <hi rend="bold">suveḷuvane</hi>ti <pb ed="P" n="5.0107"/> suveḷu nāma ekā rukkhajāti, tehi sañchanno mahāvanasaṇḍo, tattha viharati| <hi rend="bold">cakkhunā rūpaṃ na passati, sotena saddaṃ na suṇātī</hi>ti cakkhunā rūpaṃ na passitabbaṃ, sotena saddo na sotabboti evaṃ desetīti adhippāyena vadati|</p>

<p rend="bodytext"><hi rend="bold">aññathā ariyassa vinaye</hi>ti iminā bhagavā attano sāsane asadisāya indriyabhāvanāya kathanatthaṃ ālayaṃ akāsi| athāyasmā ānando – ‘‘satthā ālayaṃ dasseti, handāhaṃ imissaṃ parisati bhikkhusaṅghassa indriyabhāvanākathaṃ kāremī’’ti satthāraṃ yācanto <hi rend="bold">etassa</hi> <pb ed="M" n="4.0251"/> <hi rend="bold">bhagavā</hi>tiādimāha| athassa bhagavā indriyabhāvanaṃ kathento <hi rend="bold">tena hānandā</hi>tiādimāha|</p>

<p rend="bodytext" n="454"><hi rend="paranum">454</hi><hi rend="dot">.</hi> tatha <hi rend="bold">yadidaṃ upekkhā</hi>ti yā esā vipassanupekkhā nāma, esā santā esā paṇītā, atappikāti attho| iti ayaṃ bhikkhu cakkhudvāre rūpārammaṇampi iṭṭhe ārammaṇe manāpaṃ, aniṭṭhe amanāpaṃ, majjhatte manāpāmanāpañca cittaṃ, tassa rajjituṃ vā dussituṃ vā muyhituṃ vā adatvāva pariggahetvā vipassanaṃ majjhatte ṭhapeti| <hi rend="bold">cakkhumā</hi>ti sampannacakkhuvisuddhanetto| cakkhābādhikassa hi uddhaṃ ummīlananimmīlanaṃ na hoti, tasmā so na gahito|</p>

<p rend="bodytext" n="456"><hi rend="paranum">456</hi><hi rend="dot">.</hi> <hi rend="bold">īsakaṃpoṇe</hi>ti rathīsā viya uṭṭhahitvā ṭhite|</p>

<p rend="bodytext" n="461"><hi rend="paranum">461</hi><hi rend="dot">.</hi> <hi rend="bold">paṭikūle appaṭikūlasaññī</hi>tiādīsu paṭikūle mettāpharaṇena vā dhātuso upasaṃhārena vā appaṭikūlasaññī viharati| appaṭikūle asubhapharaṇena vā aniccato upasaṃhārena vā paṭikūlasaññī viharati| sesapadesupi eseva nayo| tadubhayaṃ abhinivajjetvāti <pb ed="V" n="4.0265"/> majjhatto hutvā viharitukāmo <pb ed="P" n="5.0108"/> kiṃ karotīti? iṭṭhāniṭṭhesu āpāthagatesu neva somanassiko na domanassiko hoti| vuttañhetaṃ –</p>

<p rend="indent">‘‘kathaṃ paṭikūle appaṭikūlasaññī viharati? aniṭṭhasmiṃ vatthusmiṃ mettāya vā pharati, dhātuto vā upasaṃharati, evaṃ paṭikūle appaṭikūlasaññī viharati| kathaṃ appaṭikūle paṭikūlasaññī viharati? iṭṭhasmiṃ vatthusmiṃ asubhāya vā pharati, aniccato vā upasaṃharati, evaṃ appaṭikūle paṭikūlasaññī viharati| kathaṃ paṭikūle ca appaṭikūle ca appaṭikūlasaññī viharati? aniṭṭhasmiñca iṭṭhasmiñca vatthusmiṃ mettāya vā pharati, dhātuto vā upasaṃharati| evaṃ paṭikūle ca appaṭikūle ca appaṭikūlasaññī viharati| kathaṃ appaṭikūle ca paṭikūle ca paṭikūlasaññī viharati? iṭṭhasmiñca aniṭṭhasmiñca vatthusmiṃ asubhāya vā pharati, aniccato vā upasaṃharati, evaṃ appaṭikūle ca paṭikūle ca paṭikūlasaññī viharati<pb ed="M" n="4.0252"/>| kathaṃ paṭikūle ca appaṭikūle ca tadubhayaṃ abhinivajjetvā upekkhako viharati sato sampajāno? idha bhikkhu cakkhunā rūpaṃ disvā neva sumano hoti na dummano, upekkhako viharati sato sampajāno…pe.… manasā dhammaṃ viññāya neva sumano hoti na dummano, upekkhako viharati sato sampajāno| evaṃ paṭikūle ca appaṭikūle ca tadubhayaṃ abhinivajjetvā upekkhako viharati sato sampajāno’’ti|</p>

<p rend="bodytext">imesu ca tīsu nayesu paṭhamanaye manāpaṃ amanāpaṃ manāpāmanāpanti saṃkilesaṃ vaṭṭati, nikkilesaṃ vaṭṭati| dutiyanaye saṃkilesaṃ, tatiyanaye saṃkilesanikkilesaṃ vaṭṭati| puna vuttaṃ – ‘‘paṭhamaṃ saṃkilesaṃ vaṭṭati, dutiyaṃ saṃkilesampi nikkilesampi, tatiyaṃ nikkilesameva vaṭṭatī’’ti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">indriyabhāvanāsuttavaṇṇanā niṭṭhitā|</p>

<p rend="centre">pañcamavaggavaṇṇanā niṭṭhitā|</p>

<p rend="centre">uparipaṇṇāsaṭṭhakathā niṭṭhitā|</p>

<p rend="bodytext">yo <pb ed="V" n="4.0266"/><pb ed="P" n="5.0109"/> cāyaṃ ‘‘sabbadhammamūlapariyāyaṃ vo, bhikkhave, desissāmī’’ti āraddhattā <hi rend="bold">ādikalyāṇo,</hi> majjhe ‘‘suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedalla’’nti vacanato <hi rend="bold">majjhekalyāṇo,</hi> sanniṭṭhāne ‘‘ariyo bhāvitindriyo’’ti vacanato <hi rend="bold">pariyosānakalyāṇo</hi>ti tividhakalyāṇo majjhimanikāyo ‘‘mahāvipassanā nāmāya’’nti vutto, so vaṇṇanāvasena samatto hoti|</p>

<p rend="subhead">nigamanakathā</p>

<p rend="bodytext">ettāvatā <pb ed="M" n="4.0253"/> ca –</p>

<p rend="gatha1">āyācito sumatinā therena <hi rend="bold">bhadantabuddhamittena,</hi></p>

<p rend="gathalast">pubbe mayūradūtapaṭṭanamhi saddhiṃ nivasantena||</p>

<p rend="gatha1">paravādavidhaṃsanassa <hi rend="bold">majjhimanikāyaseṭṭhassa,</hi></p>

<p rend="gathalast">yamahaṃ <hi rend="bold">papañcasūdanimaṭṭhakathaṃ</hi> kātumārabhiṃ||</p>

<p rend="gatha1">sā hi mahāaṭṭhakathāya sāramādāya niṭṭhitā esā,</p>

<p rend="gathalast">sattuttarasatamattāya pāḷiyā bhāṇavārehi||</p>

<p rend="gatha1">ekūnasaṭṭhimatto visuddhimaggopi bhāṇavārehi,</p>

<p rend="gathalast">atthappakāsanatthāya āgamānaṃ kato yasmā||</p>

<p rend="gatha1">tasmā tena sahā’yaṃ gāthāgaṇanānayena aṭṭhakathā,</p>

<p rend="gathalast">samadhikachasaṭṭhisatamiti viññeyyā bhāṇavārānaṃ||</p>

<p rend="gatha1">samadhikachasaṭṭhisatapamāṇamiti bhāṇavārato esā,</p>

<p rend="gathalast">samayaṃ pakāsayantī mahāvihārādhivāsīnaṃ||</p>

<p rend="gatha1">mūlaṭṭhakathāsāraṃ <pb ed="V" n="4.0267"/><pb ed="P" n="5.0110"/> ādāya mayā imaṃ karontena,</p>

<p rend="gathalast">yaṃ paññamupacitaṃ tena hotu loko sadā sukhitoti||</p>

<p rend="bodytext">paramavisuddhasaddhābuddhivīriyappaṭimaṇḍitena sīlācārajjavamaddavādiguṇasamudayasamuditena sakasamayasamayantaragahanajjhogāhanasamatthena paññāveyyattiyasamannāgatena tipiṭakapariyattippabhede sāṭṭhakathe satthu sāsane appaṭihatañāṇappabhāvena mahāveyyākaraṇena karaṇasampattijanitasukhaviniggatamadhurodāravacanalāvaṇṇayuttena yuttamuttavādinā vādīvarena mahākavinā pabhinnapaṭisambhidāparivāre chaḷabhiññādippabhedaguṇappaṭimaṇḍite uttarimanussadhamme suppatiṭṭhitabuddhīnaṃ theravaṃsappadīpānaṃ therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā <hi rend="bold">buddhaghoso</hi>ti garūhi gahitanāmadheyyena therena katā ayaṃ <hi rend="bold">papañcasūdanī</hi> nāma majjhimanikāyaṭṭhakathā –</p>

<p rend="gatha1">tāva <pb ed="M" n="4.0254"/> tiṭṭhatu lokasmiṃ, lokanittharaṇesinaṃ|</p>

<p rend="gathalast">dassentī kulaputtānaṃ, nayaṃ diṭṭhivisuddhiyā||</p>

<p rend="gatha1">buddhoti nāmampi, suddhacittassa tādino|</p>

<p rend="gathalast">lokamhi lokajeṭṭhassa, pavattati mahesinoti||</p>

<p rend="centre">papañcasūdanī nāma</p>
<vaggaend/>

<trailer rend="centre">majjhimanikāyaṭṭhakathā sabbākārena niṭṭhitā|</trailer>
</xml>