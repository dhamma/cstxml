<xml src="s0202a-m93.xml">
<sutra id="m93"/>
<p rend="subhead">3. assalāyanasuttavaṇṇanā</p>

<p rend="bodytext" n="401"><hi rend="paranum">401</hi><hi rend="dot">.</hi> <hi rend="bold">evaṃ</hi> <pb ed="V" n="3.0287"/><pb ed="P" n="3.0408"/> <hi rend="bold">me sutanti assalāyanasuttaṃ| tattha nānāverajjakāna</hi>nti aṅgamagadhādīhi nānappakārehi verajjehi āgatānaṃ, tesu vā raṭṭhesu jātasaṃvaḍḍhānantipi attho|<hi rend="bold"> kenacidevā</hi>ti yaññupāsanādinā aniyamitakiccena| <hi rend="bold">cātuvaṇṇi</hi>nti catuvaṇṇasādhāraṇaṃ| mayaṃ pana nhānasuddhiyā bhāvanāsuddhiyāpi brāhmaṇāva sujjhantīti vadāma, ayuttampi samaṇo gotamo karotīti maññamānā evaṃ cintayiṃsu| <hi rend="bold">vuttasiro</hi>ti vāpitasiro|</p>

<p rend="bodytext"><hi rend="bold">dhammavādī</hi>ti <pb ed="M" n="3.0279"/> sabhāvavādī| <hi rend="bold">duppaṭimantiyā</hi>ti amhādisehi adhammavādīhi dukkhena paṭimantitabbā honti| dhammavādino nāma parājayo na sakkā kātunti dasseti| <hi rend="bold">paribbājaka</hi>nti pabbajjāvidhānaṃ, tayo vede uggahetvā sabbapacchā pabbajantā yehi mantehi pabbajanti, pabbajitā ca ye mante pariharanti, yaṃ vā ācāraṃ ācaranti, taṃ sabbaṃ bhotā caritaṃ sikkhitaṃ| tasmā tuyhaṃ parājayo natthi, jayova bhavissatīti maññantā evamāhaṃsu|</p>

<p rend="bodytext" n="402"><hi rend="paranum">402</hi><hi rend="dot">.</hi> <hi rend="bold">dissanti kho panā</hi>tiādi tesaṃ laddhibhindanatthaṃ vuttaṃ| tattha <hi rend="bold">brāhmaṇiyo</hi>ti brāhmaṇānaṃ puttapaṭilābhatthāya āvāhavivāhavasena kulā ānītā brāhmaṇiyo dissanti<pb ed="P" n="3.0409"/>| tā kho panetā aparena samayena <hi rend="bold">utuniyopi</hi> honti, sañjātapupphāti attho| <hi rend="bold">gabbhiniyo</hi>ti sañjātagabbhā| <hi rend="bold">vijāyamānā</hi>ti puttadhītaro janayamānā| <hi rend="bold">pāyamānā</hi>ti dārake thaññaṃ pāyantiyo| <hi rend="bold">yonijāva samānā</hi>ti brāhmaṇīnaṃ passāvamaggena jātā samānā| <hi rend="bold">evamāhaṃsū</hi>ti evaṃ vadanti| kathaṃ? <hi rend="bold">brāhmaṇova seṭṭho vaṇṇo…pe.… brahmadāyādā</hi>ti| yadi pana nesaṃ saccavacanaṃ siyā, brāhmaṇīnaṃ kucchi mahābrahmuno uro bhaveyya, brāhmaṇīnaṃ passāvamaggo mahābrahmuno mukhaṃ bhaveyya, ettāvatā ‘‘mayaṃ mahābrahmuno ure vasitvā mukhato nikkhantā’’ti vattuṃ mā labhantūti ayaṃ mukhato jātacchedakavādo vutto|</p>

<p rend="bodytext" n="403"><hi rend="paranum">403</hi><hi rend="dot">.</hi> <hi rend="bold">ayyo hutvā dāso hoti, dāso hutvā ayyo hotī</hi>ti brāhmaṇo sabhariyo vaṇijjaṃ <pb ed="V" n="3.0288"/> payojento yonakaraṭṭhaṃ vā kambojaraṭṭhaṃ vā gantvā kālaṃ karoti, tassa gehe vayappatte putte asati brāhmaṇī dāsena vā kammakarena vā saddhiṃ saṃvāsaṃ kappeti| ekasmiṃ dārake jāte so puriso dāsova hoti, tassa jātadārako pana dāyajjasāmiko hoti| mātito suddho pitito asuddho so vaṇijjaṃ payojento majjhimapadesaṃ gantvā brāhmaṇadārikaṃ gahetvā tassā kucchismiṃ puttaṃ paṭilabhati, sopi mātitova suddho hoti pitito asuddho| evaṃ brāhmaṇasamayasmiññeva jātisambhedo hotīti dassanatthametaṃ vuttaṃ| <hi rend="bold">kiṃ</hi> <pb ed="P" n="3.0410"/> <hi rend="bold">balaṃ, ko assāso</hi>ti yattha tumhe <pb ed="M" n="3.0280"/> dāsā hontā sabbeva dāsā hotha, ayyā hontā sabbeva ayyā hotha, ettha vo ko thāmo, ko avassayo, yaṃ brāhmaṇova seṭṭho vaṇṇoti vadathāti dīpeti|</p>

<p rend="bodytext" n="404"><hi rend="paranum">404</hi><hi rend="dot">.</hi> <hi rend="bold">khattiyova nu kho</hi>tiādayo suttacchedakavādā nāma honti|</p>

<p rend="bodytext" n="408"><hi rend="paranum">408</hi><hi rend="dot">.</hi> idāni cātuvaṇṇisuddhiṃ dassento <hi rend="bold">idha rājā</hi>tiādimāha| <hi rend="bold">sāpānadoṇiyā</hi>ti sunakhānaṃ pivanadoṇiyā| <hi rend="bold">aggikaraṇīya</hi>nti sītavinodanandhakāravidhamanabhattapacanādi aggikiccaṃ| <hi rend="bold">ettha assalāyanā</hi>ti ettha sabbasmiṃ aggikiccaṃ karonte|</p>

<p rend="bodytext" n="409"><hi rend="paranum">409</hi><hi rend="dot">.</hi> idāni yadetaṃ brāhmaṇā cātuvaṇṇisuddhīti vadanti, ettha cātuvaṇṇāti niyamo natthi| pañcamo hi pādasikavaṇṇopi atthīti saṃkhittena tesaṃ vāde dosadassanatthaṃ <hi rend="bold">idha khattiyakumāro</hi>tiādimāha| tatra <hi rend="bold">amutra ca panesāna</hi>nti amusmiñca pana purimanaye etesaṃ māṇavakānaṃ kiñci nānākaraṇaṃ na passāmīti vadati| nānākaraṇaṃ pana tesampi atthiyeva| khattiyakumārassa hi brāhmaṇakaññāya uppanno khattiyapādasiko nāma, itaro brāhmaṇapādasiko nāma, ete hīnajātimāṇavakā|</p>

<p rend="bodytext">evaṃ pañcamassa vaṇṇassa atthitāya cātuvaṇṇisuddhīti etesaṃ vāde dosaṃ dassetvā idāni puna cātuvaṇṇisuddhiyaṃ ovadanto <hi rend="bold">taṃ kiṃ maññasī</hi>tiādimāha| tattha <pb ed="P" n="3.0411"/> <hi rend="bold">saddhe</hi>ti matakabhatte| <hi rend="bold">thālipāke</hi>ti paṇṇākārabhatte| <hi rend="bold">yaññe</hi>ti yaññabhatte| <hi rend="bold">pāhune</hi>ti āgantukānaṃ katabhatte| <hi rend="bold">kiṃ hī</hi>ti kiṃ mahapphalaṃ bhavissati, no bhavissatīti dīpeti|</p>

<p rend="bodytext" n="410"><hi rend="paranum">410</hi><hi rend="dot">.</hi> <hi rend="bold">bhūtapubba</hi>nti <pb ed="V" n="3.0289"/> assalāyana pubbe mayi jātiyā hīnatare tumhe seṭṭhatarā samānāpi mayā jātivāde pañhaṃ puṭṭhā sampādetuṃ na sakkhittha, idāni tumhe hīnatarā hutvā mayā seṭṭhatarena buddhānaṃ sake jātivādapañhaṃ puṭṭhā kiṃ sampādessatha? na ettha cintā kātabbāti māṇavaṃ upatthambhento imaṃ desanaṃ ārabhi| tattha <hi rend="bold">asito</hi>ti kāḷako| <hi rend="bold">devalo</hi>ti <pb ed="M" n="3.0281"/> tassa nāmaṃ, ayameva bhagavā tena samayena| <hi rend="bold">paṭaliyo</hi>ti gaṇaṅgaṇupāhanā| <hi rend="bold">patthaṇḍile</hi>ti paṇṇasālapariveṇe| <hi rend="bold">ko nu kho</hi>ti kahaṃ nu kho| <hi rend="bold">gāmaṇḍalarūpo viyā</hi>ti gāmadārakarūpo viya| <hi rend="bold">so khvāhaṃ, bho, homī</hi>ti so ahaṃ, bho, asitadevalo homīti vadati| tadā kira mahāsatto koṇḍadamako hutvā vicarati| <hi rend="bold">abhivādetuṃ upakkamiṃsū</hi>ti vandituṃ upakkamaṃ akaṃsu| tato paṭṭhāya ca vassasatikatāpasopi tadahujātaṃ brāhmaṇakumāraṃ avandanto koṇḍito hoti|</p>

<p rend="bodytext" n="411"><hi rend="paranum">411</hi><hi rend="dot">.</hi> <hi rend="bold">janikā</hi> <pb ed="P" n="3.0412"/><hi rend="bold"> mātā</hi>ti yāya tumhe janitā, sā vo janikā mātā| <hi rend="bold">janikāmātū</hi>ti janikāya mātu|<hi rend="bold"> yo janako</hi>ti yo janako pitā| ‘‘yo janiko pitāteva’’ vā pāṭho|</p>

<p rend="bodytext"><hi rend="bold">asitenā</hi>ti pañcābhiññena asitena devalena isinā imaṃ gandhabbapañhaṃ puṭṭhā na sampāyissanti| <hi rend="bold">yesa</hi>nti yesaṃ sattannaṃ isīnaṃ| <hi rend="bold">na puṇṇo dabbigāho</hi>ti tesaṃ sattannaṃ isīnaṃ dabbiṃ gahetvā paṇṇaṃ pacitvā dāyako puṇṇo nāma eko ahosi, so dabbigahaṇasippaṃ jānāti| tvaṃ sācariyako tesaṃ puṇṇopi na hoti, tena ñātaṃ dabbigahaṇasippamattampi na jānāsīti| sesaṃ sabbattha uttānamevāti|</p>

<p rend="bodytext">ayaṃ pana assalāyano saddho ahosi pasanno, attano antonivesaneyeva cetiyaṃ kāresi| yāvajjadivasā assalāyanavaṃse jātā nivesanaṃ kāretvā antonivesane cetiyaṃ karontevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">assalāyanasuttavaṇṇanā niṭṭhitā|</p>

</xml>