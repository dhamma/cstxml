<xml src="s0201a-m47.xml">

<p rend="subhead"><pgroup id="m47"/><readunit id="m47">7. vīmaṃsakasuttavaṇṇanā</readunit></p>

<p rend="bodytext" n="487"><hi rend="paranum">487</hi><hi rend="dot">.</hi> <hi rend="bold">evaṃ</hi> <pb ed="V" n="2.0273"/><pb ed="M" n="2.0277"/> <hi rend="bold">me suta</hi>nti vīmaṃsakasuttaṃ| tattha <hi rend="bold">vīmaṃsakenā</hi>ti tayo vīmaṃsakā – atthavīmaṃsako saṅkhāravīmaṃsako satthuvīmaṃsakoti| tesu, ‘‘paṇḍitā hāvuso, manussā vīmaṃsakā’’ti (saṃ. ni. 3.2) ettha atthavīmaṃsako āgato| ‘‘yato kho, ānanda, bhikkhu dhātukusalo ca hoti, āyatanakusalo ca hoti, paṭiccasamuppādakusalo ca hoti, ṭhānāṭṭhānakusalo ca hoti, ettāvatā kho, ānanda, paṇḍito bhikkhu vīmaṃsakoti alaṃ vacanāyā’’ti (ma. ni. 3.124) ettha saṅkhāravīmaṃsako āgato| imasmiṃ pana sutte satthuvīmaṃsako adhippeto| <hi rend="bold">cetopariyāya</hi>nti cittavāraṃ cittaparicchedaṃ| <hi rend="bold">samannesanā</hi>ti esanā pariyesanā upaparikkhā| <hi rend="bold">iti viññāṇāyā</hi>ti evaṃ vijānanatthāya|</p>

<p rend="bodytext" n="488"><hi rend="paranum">488</hi><hi rend="dot">.</hi> <hi rend="bold">dvīsu dhammesu tathāgato samannesitabbo</hi>ti idha kalyāṇamittūpanissayaṃ dasseti| mahā hi esa kalyāṇamittūpanissayo <pb ed="P" n="2.0379"/> nāma| tassa mahantabhāvo evaṃ veditabbo – ekasmiṃ hi samaye āyasmā ānando upaḍḍhaṃ attano ānubhāvena hoti, upaḍḍhaṃ kalyāṇamittānubhāvenāti cintetvā attano dhammatāya nicchetuṃ asakkonto bhagavantaṃ upasaṅkamitvā pucchi, – ‘‘upaḍḍhamidaṃ, bhante, brahmacariyassa, yadidaṃ kalyāṇamittatā kalyāṇasahāyatā kalyāṇasampavaṅkatā’’ti| bhagavā āha – ‘‘mā hevaṃ, ānanda, mā hevaṃ, ānanda, sakalamevidaṃ, ānanda, brahmacariyaṃ yadidaṃ kalyāṇamittatā kalyāṇasahāyatā, kalyāṇasampavaṅkatā| kalyāṇamittassetaṃ, ānanda, bhikkhuno pāṭikaṅkhaṃ kalyāṇasahāyassa kalyāṇasampavaṅkassa, ariyaṃ aṭṭhaṅgikaṃ maggaṃ bhāvessati, ariyaṃ aṭṭhaṅgikaṃ maggaṃ bahulīkarissati| kathañcānanda, bhikkhu kalyāṇamitto…pe.… ariyaṃ aṭṭhaṅgikaṃ maggaṃ bhāveti, ariyaṃ aṭṭhaṅgikaṃ maggaṃ bahulīkaroti| idhānanda, bhikkhu sammādiṭṭhiṃ bhāveti…pe.… sammāsamādhiṃ bhāveti vivekanissitaṃ evaṃ kho, ānanda, bhikkhu kalyāṇamitto…pe.… bahulīkaroti, tadamināpetaṃ, ānanda, pariyāyena veditabbaṃ| yathā sakalamevidaṃ brahmacariyaṃ yadidaṃ kalyāṇamittatā kalyāṇasahāyatā kalyāṇasampavaṅkatā| mamañhi, ānanda, kalyāṇamittaṃ āgamma <pb ed="V" n="2.0274"/> jātidhammā sattā jātiyā parimuccanti| jarādhammā…pe.… sokaparidevadukkhadomanassupāyāsadhammā <pb ed="M" n="2.0278"/> sattā sokaparidevadukkhadomanassupāyāsehi parimuccantī’’ti (saṃ. ni. 5.2)|</p>

<p rend="bodytext">bhikkhūnaṃ bāhiraṅgasampattiṃ kathentopi āha – ‘‘bāhiraṃ, bhikkhave, aṅganti karitvā nāññaṃ ekaṅgampi samanupassāmi, yaṃ evaṃ mahato atthāya saṃvattati, yathayidaṃ, bhikkhave, kalyāṇamittatā| kalyāṇamittatā, bhikkhave, mahato atthāya saṃvattatī’’ti (a. ni. 1.113)| mahācundassa kilesasallekhapaṭipadaṃ kathentopi, ‘‘pare pāpamittā bhavissanti, mayamettha kalyāṇamittā bhavissāmāti sallekho karaṇīyo’’ti (ma. ni. 1.83) āha| meghiyattherassa vimuttiparipācaniyadhamme kathentopi, ‘‘aparipakkāya, meghiya, cetovimuttiyā pañca dhammā paripākāya saṃvattanti| katame pañca? idha, meghiya, bhikkhu <pb ed="P" n="2.0380"/> kalyāṇamitto hoti’’ti (udā. 31) kalyāṇamittūpanissayameva visesesi| piyaputtassa rāhulattherassa abhiṇhovādaṃ dentopi –</p>

<p rend="gatha1">‘‘mitte bhajassu kalyāṇe, pantañca sayanāsanaṃ|</p>

<p rend="gathalast">vivittaṃ appanigghosaṃ, mattaññū hohi bhojane||</p>

<p rend="gatha1">cīvare piṇḍapāte ca, paccaye sayanāsane|</p>

<p rend="gathalast">etesu taṇhaṃ mākāsi, mā lokaṃ punarāgamī’’ti|| (su. ni. 340, 341) –</p>

<p rend="unindented">kalyāṇamittūpanissayameva sabbapaṭhamaṃ kathesi| evaṃ mahā esa kalyāṇamittūpanissayo nāma| idhāpi taṃ dassento bhagavā <hi rend="bold">dvīsu dhammesu tathāgato samannesitabbo</hi>ti desanaṃ ārabhi| paṇḍito bhikkhu dvīsu dhammesu tathāgataṃ esatu gavesatūti attho| etena bhagavā ayaṃ mahājaccoti vā, lakkhaṇasampannoti vā, abhirūpo dassanīyoti vā, abhiññāto abhilakkhitoti vā, imaṃ nissāyāhaṃ cīvarādayo paccaye labhissāmīti vā, evaṃ cintetvā maṃ nissāya vasanakiccaṃ <pb ed="V" n="2.0275"/> natthi| yo pana evaṃ sallakkheti, ‘‘pahoti me esa satthā hutvā satthukiccaṃ sādhetu’’nti, so maṃ bhajatūti sīhanādaṃ nadati| buddhasīhanādo kira nāmesa suttantoti|</p>

<p rend="bodytext">idāni <pb ed="M" n="2.0279"/> te dve dhamme dassento <hi rend="bold">cakkhusotaviññeyyesū</hi>ti āha| tattha satthu kāyiko samācāro vīmaṃsakassa cakkhuviññeyyo dhammo nāma| vācasiko samācāro sotaviññeyyo dhammo nāma| idāni tesu samannesitabbākāraṃ dassento <hi rend="bold">ye saṃkiliṭṭhā</hi>tiādimāha| tattha <hi rend="bold">saṃkiliṭṭhā</hi>ti kilesasampayuttā| te ca na cakkhusotaviññeyyā| yathā pana udake calante vā pupphuḷake vā muñcante anto maccho atthīti viññāyati, evaṃ pāṇātipātādīni vā karontassa, musāvādādīni vā bhaṇantassa kāyavacīsamācāre disvā ca sutvā ca taṃsamuṭṭhāpakacittaṃ saṃkiliṭṭhanti viññāyati| tasmā evamāha| saṃkiliṭṭhacittassa hi kāyavacīsamācārāpi saṃkiliṭṭhāyeva nāma| <hi rend="bold">na te tathāgatassa saṃvijjantī</hi>ti na te tathāgatassa atthi| na upalabbhantīti evaṃ jānātīti attho| natthitāyeva hi te na upalabbhanti na paṭicchannatāya| tathā hi bhagavā ekadivasaṃ imesu dhammesu bhikkhusaṅghaṃ <pb ed="P" n="2.0381"/> pavārento āha – ‘‘handa dāni, bhikkhave, pavāremi vo, na ca me kiñci garahatha kāyikaṃ vā vācasikaṃ vā’’ti| evaṃ vutte āyasmā sāriputto uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca – ‘‘na kho mayaṃ, bhante, bhagavato kiñci garahāma kāyikaṃ vā vācasikaṃ vā| bhagavā hi, bhante, anuppannassa maggassa uppādetā, asañjātassa maggassa sañjānetā, anakkhātassa maggassa akkhātā, maggaññū maggavidū maggakovido| maggānugā ca, bhante, etarahi sāvakā viharanti pacchāsamannāgatā’’ti (saṃ. ni. 1.215)| evaṃ parisuddhā tathāgatassa kāyavacīsamācārā| uttaropi sudaṃ māṇavo tathāgatassa kāyavacīdvāre anārādhanīyaṃ kiñci passissāmīti satta māse anubandhitvā likkhāmattampi na addasa| manussabhūto vā esa buddhabhūtassa kāyavacīdvāre kiṃ anārādhanīyaṃ passissati? māropi devaputto bodhisattassa sato mahābhinikkhamanato paṭṭhāya chabbassāni gavesamāno kiñci anārādhanīyaṃ nāddasa, antamaso cetoparivitakkamattampi| māro kira cintesi – ‘‘sacassa vitakkitamattampi akusalaṃ passissāmi, tattheva naṃ muddhani paharitvā pakkamissāmī’’ti| so chabbassāni adisvā buddhabhūtampi ekaṃ vassaṃ anubandhitvā kiñci vajjaṃ apassanto gamanasamaye vanditvā –</p>

<p rend="gatha1">‘‘mahāvīra <pb ed="V" n="2.0276"/><pb ed="M" n="2.0280"/> mahāpuññaṃ, iddhiyā yasasā jalaṃ|</p>

<p rend="gathalast">sabbaverabhayātītaṃ, pāde vandāmi gotama’’nti|| (saṃ. ni. 1.159) –</p>

<p rend="unindented">gāthaṃ vatvā gato|</p>

<p rend="bodytext"><hi rend="bold">vītimissā</hi>ti kāle kaṇhā, kāle sukkāti evaṃ vomissakā| <hi rend="bold">vodātā</hi>ti parisuddhā nikkilesā| <hi rend="bold">saṃvijjantī</hi>ti vodātā dhammā atthi upalabbhanti| tathāgatassa hi parisuddhā kāyasamācārādayo| tenāha – ‘‘cattārimāni, bhikkhave, tathāgatassa arakkheyyāni| katamāni cattāri? parisuddhakāyasamācāro, bhikkhave, tathāgato, natthi tathāgatassa kāyaduccaritaṃ, yaṃ tathāgato rakkheyya, ‘mā me idaṃ paro aññāsī’ti| parisuddhavacīsamācāro… parisuddhamanosamācāro… parisuddhājīvo, bhikkhave, tathāgato<pb ed="P" n="2.0382"/>, natthi tathāgatassa micchājīvo, yaṃ tathāgato rakkheyya, mā me idaṃ paro aññāsī’’ti (a. ni. 7.58)|</p>

<p rend="bodytext"><hi rend="bold">imaṃ kusalaṃ dhamma</hi>nti imaṃ anavajjaṃ ājīvaṭṭhamakasīlaṃ| ‘‘ayamāyasmā satthā kiṃ nu kho dīgharattaṃ samāpanno aticirakālato paṭṭhāya iminā samannāgato, udāhu ittarasamāpanno hiyyo vā pare vā parasuve vā divase samāpanno’’ti evaṃ gavesatūti attho| ekaccena hi ekasmiṃ ṭhāne vasantena bahu micchājīvakammaṃ kataṃ, taṃ tattha kālātikkame paññāyati, pākaṭaṃ hoti| so aññataraṃ paccantagāmaṃ vā samuddatīraṃ vā gantvā paṇṇasālaṃ kāretvā āraññako viya hutvā viharati| manussā sambhāvanaṃ uppādetvā tassa paṇīte paccaye denti| janapadavāsino bhikkhū tassa parihāraṃ disvā, ‘‘atidappito vatāyaṃ āyasmā, ko nu kho eso’’ti pariggaṇhantā, ‘‘asukaṭṭhāne asukaṃ nāma micchājīvaṃ katvā pakkantabhikkhū’’ti ñatvā na sakkā iminā saddhiṃ uposatho vā pavāraṇā vā kātunti sannipatitvā dhammena samena ukkhepanīyādīsu aññataraṃ kammaṃ karonti| evarūpāya paṭicchannapaṭipattiyā atthibhāvaṃ vā natthibhāvaṃ vā vīmaṃsāpetuṃ evamāha|</p>

<p rend="bodytext"><hi rend="bold">evaṃ</hi> <pb ed="V" n="2.0277"/> <hi rend="bold">jānātī</hi>ti dīgharattaṃ samāpanno, na ittarasamāpannoti jānāti| anacchariyaṃ cetaṃ| yaṃ tathāgatassa etarahi sabbaññutaṃ pattassa dīgharattaṃ ājīvaṭṭhamakasīlaṃ <pb ed="M" n="2.0281"/> parisuddhaṃ bhaveyya| yassa bodhisattakālepi evaṃ ahosi|</p>

<p rend="bodytext">atīte kira gandhārarājā ca vedeharājā ca dvepi sahāyakā hutvā kāmesu ādīnavaṃ disvā rajjāni puttānaṃ niyyātetvā isipabbajjaṃ pabbajitvā ekasmiṃ araññagāmake piṇḍāya caranti| paccanto nāma dullabhaloṇo hoti| tato aloṇaṃ yāguṃ labhitvā ekissāya sālāya nisīditvā pivanti| antarantare manussā loṇacuṇṇaṃ āharitvā denti| ekadivasaṃ eko vedehisissa paṇṇe pakkhipitvā loṇacuṇṇaṃ adāsi<pb ed="P" n="2.0383"/>| vedehisi gahetvā upaḍḍhaṃ gandhārisissa-santike ṭhapetvā upaḍḍhaṃ attano santike ṭhapesi| tato thokaṃ paribhuttāvasesaṃ disvā, ‘‘mā idaṃ nassī’’ti paṇṇena veṭhetvā tiṇagahane ṭhapesi| puna ekasmiṃ divase yāgupānakāle satiṃ katvā olokento taṃ disvā gandhārisiṃ upasaṅkamitvā, ‘‘ito thokaṃ gaṇhatha ācariyā’’ti āha| kuto te laddhaṃ vedehisīti? tasmiṃ divase paribhuttāvasesaṃ ‘‘mā nassī’’ti mayā ṭhapitanti| gandhārisi gahetuṃ na icchati, aloṇakaṃyeva yāguṃ pivitvā vedehaṃ isiṃ avoca –</p>

<p rend="gatha1">‘‘hitvā gāmasahassāni, paripuṇṇāni soḷasa|</p>

<p rend="gathalast">koṭṭhāgārāni phītāni, sannidhiṃ dāni kubbasī’’ti|| (jā. 1.7.76)|</p>

<p rend="bodytext">vedehisi avoca – ‘‘tumhe rajjaṃ pahāya pabbajitā, idāni kasmā loṇacuṇṇamattasannidhikāraṇā pabbajjāya anucchavikaṃ na karothā’’ti? kiṃ mayā kataṃ vedehisīti? atha naṃ āha –</p>

<p rend="gatha1">‘‘hitvā gandhāravisayaṃ, pahūtadhanadhāriyaṃ|</p>

<p rend="gathalast">pasāsanato nikkhanto, idha dāni pasāsasī’’ti|| (jā. 1.7.77)|</p>

<p rend="bodytext">gandhāro āha –</p>

<p rend="gatha1">‘‘dhammaṃ <pb ed="V" n="2.0278"/> bhaṇāmi vedeha, adhammo me na ruccati|</p>

<p rend="gathalast">dhammaṃ me bhaṇamānassa, na pāpamupalimpatī’’ti|| (jā. 1.7.78)|</p>

<p rend="bodytext">vedeho <pb ed="M" n="2.0282"/> āha –</p>

<p rend="gatha1">‘‘yena kenaci vaṇṇena, paro labhati ruppanaṃ|</p>

<p rend="gathalast">mahatthiyampi ce vācaṃ, na taṃ bhāseyya paṇḍito’’ti|| (jā. 1.7.79)|</p>

<p rend="bodytext">gandhāro āha –</p>

<p rend="gatha1">‘‘kāmaṃ ruppatu vā mā vā, bhusaṃva vikirīyatu|</p>

<p rend="gathalast">dhammaṃ me bhaṇamānassa, na pāpamupalimpatī’’ti|| (jā. 1.7.80)|</p>

<p rend="bodytext">tato vedehisi yassa sakāpi buddhi natthi, ācariyasantike vinayaṃ na sikkhati, so andhamahiṃso viya vane caratīti cintetvā āha –</p>

<p rend="gatha1">‘‘no <pb ed="P" n="2.0384"/> ce assa sakā buddhi, vinayo vā susikkhito|</p>

<p rend="gathalast">vane andhamahiṃsova, careyya bahuko jano||</p>

<p rend="gatha1">yasmā ca panidhekacce, āceramhi susikkhitā|</p>

<p rend="gathalast">tasmā vinītavinayā, caranti susamāhitā’’ti|| (jā. 1.7.81-82)|</p>

<p rend="bodytext">evañca pana vatvā vedehisi ajānitvā mayā katanti gandhārisiṃ khamāpesi| te ubhopi tapaṃ caritvā brahmalokaṃ agamaṃsu| evaṃ tathāgatassa bodhisattakālepi dīgharattaṃ ājīvaṭṭhamakasīlaṃ parisuddhaṃ ahosi|</p>

<p rend="bodytext"><hi rend="bold">uttajjhāpanno ayamāyasmā bhikkhu yasapatto</hi>ti ayamāyasmā amhākaṃ satthā bhikkhu ñattaṃ paññātabhāvaṃ <pb ed="V" n="2.0279"/> pākaṭabhāvaṃ ajjhāpanno nu kho, sayañca parivārasampattiṃ patto nu kho noti| tena cassa paññātajjhāpannabhāvena yasasannissitabhāvena ca kiṃ ekacce ādīnavā sandissanti udāhu noti evaṃ samannesantūti dasseti| <hi rend="bold">na tāva, bhikkhave</hi>ti, bhikkhave, yāva bhikkhu na rājarājamahāmattādīsu abhiññātabhāvaṃ vā parivārasampattiṃ vā āpanno hoti, tāva ekacce mānātimānādayo ādīnavā na saṃvijjanti upasantūpasanto viya sotāpanno viya sakadāgāmī viya ca viharati| ariyo nu kho puthujjano nu khotipi ñātuṃ na sakkā hoti|</p>

<p rend="bodytext"><hi rend="bold">yato</hi> <pb ed="M" n="2.0283"/> <hi rend="bold">ca kho, bhikkhave</hi>ti yadā pana idhekacco bhikkhu ñāto hoti parivārasampanno vā, tadā tiṇhena siṅgena gogaṇaṃ vijjhanto duṭṭhagoṇo viya, migasaṅghaṃ abhimaddamāno dīpi viya ca aññe bhikkhū tattha tattha vijjhanto agāravo asabhāgavutti aggapādena bhūmiṃ phusanto viya carati| ekacco pana kulaputto yathā yathā ñāto hoti yasassī, tathā tathā phalabhārabharito viya sāli suṭṭhutaraṃ onamati, rājarājamahāmattādīsu upasaṅkamantesu akiñcanabhāvaṃ paccavekkhitvā samaṇasaññaṃ upaṭṭhapetvā chinnavisāṇusabho viya, caṇḍāladārako viya ca sorato nivāto nīcacitto hutvā bhikkhusaṅghassa ceva sadevakassa ca lokassa, hitāya sukhāya paṭipajjati| evarūpaṃ paṭipattiṃ sandhāya ‘‘nāssa idhekacce ādīnavā’’ti āha|</p>

<p rend="bodytext">tathāgato pana aṭṭhasu lokadhammesu tādī, so hi lābhepi tādī, alābhepi <pb ed="P" n="2.0385"/> tādī, yasepi tādī, ayasepi tādī, pasaṃsāyapi tādī, nindāyapi tādī, sukhepi tādī, dukkhepi tādī, tasmā sabbākārena nāssa idhekacce ādīnavā saṃvijjanti| <hi rend="bold">abhayūparato</hi>ti abhayo hutvā uparato, accantūparato satatūparatoti attho| na vā bhayena uparatotipi abhayūparato| cattāri hi bhayāni kilesabhayaṃ vaṭṭabhayaṃ duggatibhayaṃ upavādabhayanti| puthujjano catūhipi bhayehi bhāyati| sekkhā tīhi, tesañhi duggatibhayaṃ pahīnaṃ, iti satta sekkhā bhayūparatā, khīṇāsavo abhayūparato nāma, tassa hi ekampi bhayaṃ natthi| kiṃ paravādabhayaṃ natthīti? natthi| parānuddayaṃ pana paṭicca, ‘‘mādisaṃ khīṇāsavaṃ paṭicca sattā mā nassantū’’ti upavādaṃ rakkhati| mūluppalavāpivihāravāsī yasatthero viya|</p>

<p rend="bodytext">thero <pb ed="V" n="2.0280"/> kira mūluppalavāpigāmaṃ piṇḍāya pāvisi| athassa upaṭṭhākakuladvāraṃ pattassa pattaṃ gahetvā thaṇḍilapīṭhakaṃ nissāya āsanaṃ paññapesuṃ| amaccadhītāpi taṃyeva pīṭhakaṃ nissāya paratobhāge nīcataraṃ āsanaṃ paññāpetvā nisīdi| eko nevāsiko bhikkhu pacchā piṇḍāya paviṭṭho dvāre ṭhatvāva olokento thero amaccadhītarā saddhiṃ ekamañce nisinnoti sallakkhetvā, ‘‘ayaṃ paṃsukūliko vihāreva upasantūpasanto <pb ed="M" n="2.0284"/> viya viharati, antogāme pana upaṭṭhāyikāhi saddhiṃ ekamañce nisīdatī’’ti cintetvā, ‘‘kiṃ nu kho mayā duddiṭṭha’’nti punappunaṃ oloketvā tathāsaññīva hutvā pakkāmi| theropi bhattakiccaṃ katvā vihāraṃ gantvā vasanaṭṭhānaṃ pavisitvā dvāraṃ pidhāya nisīdi| nevāsikopi katabhattakicco vihāraṃ gantvā, ‘‘taṃ paṃsukūlikaṃ niggaṇhitvā vihārā nikkaḍḍhissāmī’’ti asaññatanīhārena therassa vasanaṭṭhānaṃ gantvā paribhogaghaṭato uluṅkena udakaṃ gahetvā mahāsaddaṃ karonto pāde dhovi| thero, ‘‘ko nu kho ayaṃ asaññatacāriko’’ti āvajjanto sabbaṃ ñatvā, ‘‘ayaṃ mayi manaṃ padosetvā apāyūpago mā ahosī’’ti vehāsaṃ abbhuggantvā kaṇṇikāmaṇḍalasamīpe pallaṅkena nisīdi| nevāsiko duṭṭhākārena ghaṭikaṃ ukkhipitvā dvāraṃ vivaritvā anto paviṭṭho theraṃ apassanto, ‘‘heṭṭhāmañcaṃ paviṭṭho <pb ed="P" n="2.0386"/> bhavissatī’’ti oloketvā tatthāpi apassanto nikkhamituṃ ārabhi| thero ukkāsi| itaro uddhaṃ olokento disvā adhivāsetuṃ asakkonto evamāha – ‘‘patirūpaṃ te, āvuso, paṃsukūlika evaṃ ānubhāvasampannassa upaṭṭhāyikāya saddhiṃ ekamañce nisīditu’’nti| pabbajitā nāma, bhante, mātugāmena saddhiṃ na ekamañce nisīdanti, tumhehi pana duddiṭṭhametanti| evaṃ khīṇāsavā parānuddayāya upavādaṃ rakkhanti|</p>

<p rend="bodytext"><hi rend="bold">khayā rāgassā</hi>ti rāgassa khayeneva| vītarāgattā kāme na paṭisevati, na paṭisaṅkhāya vāretvāti| <hi rend="bold">tañce</hi>ti evaṃ tathāgatassa kilesappahānaṃ ñatvā tattha tattha ṭhitanisinnakālādīsupi catuparisamajjhe alaṅkatadhammāsane nisīditvāpi itipi satthā vītarāgo vītadoso vītamoho vantakileso pahīnamalo abbhā muttapuṇṇacando viya suparisuddhoti evaṃ tathāgatassa kilesappahāne vaṇṇaṃ kathayamānaṃ taṃ vīmaṃsakaṃ bhikkhuṃ pare evaṃ puccheyyuṃ ceti attho|</p>

<p rend="bodytext"><hi rend="bold">ākārā</hi>ti kāraṇāni| <hi rend="bold">anvayā</hi>ti anubuddhiyo| <hi rend="bold">saṅghe vā viharanto</hi>ti appekadā aparicchinnagaṇanassa bhikkhusaṅghassa majjhe viharanto| <hi rend="bold">eko vā viharanto</hi>ti icchāmahaṃ, bhikkhave<pb ed="V" n="2.0281"/>, aḍḍhamāsaṃ paṭisallīyitunti, temāsaṃ paṭisallīyitunti evaṃ paṭisallāne ceva pālileyyakavanasaṇḍe ca ekako viharanto| <hi rend="bold">sugatā</hi>ti suṭṭhugatā suppaṭipannā kārakā yuttapayuttā| evarūpāpi hi ekacce bhikkhū atthi| <hi rend="bold">duggatā</hi>ti <pb ed="M" n="2.0285"/> duṭṭhugatā duppaṭipannā kāyadaḷhibahulā vissaṭṭhakammaṭṭhānā| evarūpāpi ekacce atthi| <hi rend="bold">gaṇamanusāsantī</hi>ti gaṇabandhanena baddhā gaṇārāmā gaṇabahulikā hutvā gaṇaṃ pariharanti| evarūpāpi ekacce atthi| tesaṃ paṭipakkhabhūtā gaṇato nissaṭā visaṃsaṭṭhā vippamuttavihārinopi atthi|</p>

<p rend="bodytext"><hi rend="bold">āmisesu sandissantī</hi>ti āmisagiddhā āmisacakkhukā catupaccayāmisatthameva āhiṇḍamānā āmisesu sandissamānakabhikkhūpi atthi| āmisena anupalittā catūhi paccayehi <pb ed="P" n="2.0387"/> vinivattamānasā abbhā muttacandasadisā hutvā viharamānāpi atthi| <hi rend="bold">nāyamāyasmā taṃ tena avajānātī</hi>ti ayaṃ āyasmā satthā tāya tāya paṭipattiyā taṃ taṃ puggalaṃ nāvajānāti, ayaṃ paṭipanno kārako, ayaṃ gaṇato nissaṭo visaṃsaṭṭho| ayaṃ āmisena anupalitto paccayehi vinivattamānaso abbhā mutto candimā viyāti evamassa gehasitavasena ussādanāpi natthi| ayaṃ duppaṭipanno akārako kāyadaḷhibahulo vissaṭṭhakammaṭṭhāno, ayaṃ gaṇabandhanabaddho, ayaṃ āmisagiddho lolo āmisacakkhukoti evamassa gehasitavasena apasādanāpi natthīti attho| iminā kiṃ kathitaṃ hoti? tathāgatassa sattesu tādibhāvo kathito hoti| ayañhi –</p>

<p rend="gatha1">‘‘vadhakassa devadattassa, corassaṅgulimālino|</p>

<p rend="gathalast">dhanapāle rāhule ca, sabbesaṃ samako munī’’ti|| (mi. pa. 6.6.5)|</p>

<p rend="bodytext" n="489"><hi rend="paranum">489</hi><hi rend="dot">.</hi> <hi rend="bold">tatra, bhikkhave</hi>ti tesu dvīsu vīmaṃsakesu| yo, ‘‘ke panāyasmato ākārā’’ti pucchāyaṃ āgato gaṇṭhivīmaṃsako ca, yo ‘‘abhayūparato ayamāyasmā’’ti āgato mūlavīmaṃsako ca| tesu mūlavīmaṃsakena tathāgatova uttari paṭipucchitabbo| so hi pubbe parasseva kathāya niṭṭhaṅgato| paro ca nāma jānitvāpi katheyya ajānitvāpi| evamassa kathā bhūtāpi hoti abhūtāpi, tasmā parasseva kathāya niṭṭhaṃ agantvā tato uttari tathāgatova paṭipucchitabboti attho|</p>

<p rend="bodytext"><hi rend="bold">byākaramāno</hi>ti <pb ed="V" n="2.0282"/> ettha yasmā tathāgatassa micchābyākaraṇaṃ nāma natthi, tasmā sammā micchāti avatvā byākaramānotveva vuttaṃ| <hi rend="bold">etaṃ pathohamasmi</hi> <pb ed="M" n="2.0286"/> <hi rend="bold">etaṃ gocaro</hi>ti esa mayhaṃ patho esa gocaroti attho| ‘‘etāpātho’’tipi pāṭho, tassattho mayhaṃ ājīvaṭṭhamakasīlaṃ parisuddhaṃ, svāhaṃ tassa parisuddhabhāvena vīmaṃsakassa bhikkhuno ñāṇamukhe etāpātho, evaṃ āpāthaṃ gacchāmīti vuttaṃ hoti| <hi rend="bold">no ca tena tammayo</hi>ti tenapi cāhaṃ parisuddhena sīlena na tammayo, na sataṇho, parisuddhasīlattāva nittaṇhohamasmīti dīpeti|</p>

<p rend="bodytext"><hi rend="bold">uttaruttariṃ</hi> <pb ed="P" n="2.0388"/> <hi rend="bold">paṇītapaṇīta</hi>nti uttaruttariṃ ceva paṇītatarañca katvā deseti| <hi rend="bold">kaṇhasukkasappaṭibhāga</hi>nti kaṇhaṃ ceva sukkañca, tañca kho sappaṭibhāgaṃ savipakkhaṃ katvā, kaṇhaṃ paṭibāhitvā sukkanti sukkaṃ paṭibāhitvā kaṇhanti evaṃ sappaṭibhāgaṃ katvā kaṇhasukkaṃ deseti| kaṇhaṃ desentopi sussāhaṃ savipākaṃ deseti, sukkaṃ desentopi sussāhaṃ savipākaṃ deseti| <hi rend="bold">abhiññāya idhekaccaṃ dhammaṃ dhammesu niṭṭhaṃ gacchatī</hi>ti tasmiṃ desite dhamme ekaccaṃ paṭivedhadhammaṃ abhiññāya tena paṭivedhadhammena desanādhamme niṭṭhaṃ gacchati| <hi rend="bold">satthari pasīdatī</hi>ti evaṃ dhamme niṭṭhaṃ gantvā bhiyyosomattāya sammāsambuddho so bhagavāti satthari pasīdati| tena pana bhagavatā yo dhammo akkhāto, sopi svākkhāto bhagavatā dhammo niyyānikattā| yvāssa taṃ dhammaṃ paṭipanno saṅgho, sopi suppaṭipanno vaṅkādidosarahitaṃ paṭipadaṃ paṭipannattāti evaṃ dhamme saṅghepi pasīdati| <hi rend="bold">tañce</hi>ti taṃ evaṃ pasannaṃ tattha tattha tiṇṇaṃ ratanānaṃ vaṇṇaṃ kathentaṃ bhikkhuṃ|</p>

<p rend="bodytext" n="490"><hi rend="paranum">490</hi><hi rend="dot">.</hi> <hi rend="bold">imehi ākārehī</hi>ti imehi satthuvīmaṃsanakāraṇehi| <hi rend="bold">imehi padehī</hi>ti imehi akkharasampiṇḍanapadehi| <hi rend="bold">imehi byañjanehī</hi>ti imehi idha vuttehi akkharehi| <hi rend="bold">saddhā niviṭṭhā</hi>ti okappanā patiṭṭhitā| <hi rend="bold">mūlajātā</hi>ti sotāpattimaggavasena sañjātamūlā| sotāpattimaggo hi saddhāya mūlaṃ nāma| <hi rend="bold">ākāravatī</hi>ti kāraṇaṃ pariyesitvā gahitattā sakāraṇā| <hi rend="bold">dassanamūlikā</hi>ti sotāpattimaggamūlikā| so hi dassananti vuccati| <hi rend="bold">daḷhā</hi>ti thirā| <hi rend="bold">asaṃhāriyā</hi>ti harituṃ na sakkā| <hi rend="bold">samaṇena vā</hi>ti samitapāpasamaṇena vā| <hi rend="bold">brāhmaṇena vā</hi>ti bāhitapāpabrāhmaṇena vā| <hi rend="bold">devena vā</hi>ti upapattidevena vā| <hi rend="bold">mārena vā</hi>ti vasavattimārena <pb ed="M" n="2.0287"/> vā, sotāpannassa hi vasavattimārenāpi saddhā asaṃhāriyā hoti sūrambaṭṭhassa viya|</p>

<p rend="bodytext">so <pb ed="V" n="2.0283"/> kira satthu dhammadesanaṃ sutvā sotāpanno hutvā gehaṃ āgato| atha māro dvattiṃsavaralakkhaṇappaṭimaṇḍitaṃ buddharūpaṃ māpetvā tassa <pb ed="P" n="2.0389"/> gharadvāre ṭhatvā – ‘‘satthā āgato’’ti sāsanaṃ pahiṇi| sūro cintesi, ‘‘ahaṃ idāneva satthu santikā dhammaṃ sutvā āgato, kiṃ nu kho bhavissatī’’ti upasaṅkamitvā satthusaññāya vanditvā aṭṭhāsi| māro āha – ‘‘yaṃ te mayā, sūrambaṭṭha, rūpaṃ aniccaṃ…pe.… viññāṇaṃ aniccanti kathitaṃ, taṃ anupadhāretvāva sahasā mayā evaṃ vuttaṃ| tasmā tvaṃ rūpaṃ niccaṃ…pe.… viññāṇaṃ niccanti gaṇhāhī’’ti| sūro cintesi – ‘‘aṭṭhānametaṃ, yaṃ buddhā anupadhāretvā apaccakkhaṃ katvā kiñci katheyyuṃ, addhā ayaṃ mayhaṃ vibādhanatthaṃ māro āgato’’ti| tato naṃ tvaṃ māroti āha| so musāvādaṃ kātuṃ nāsakkhi, āma mārosmīti paṭijāni| kasmā āgatosīti vutte tava saddhācālanatthanti āha| kaṇha pāpima, tvaṃ tāva ekako tiṭṭha, tādisānaṃ mārānaṃ satampi sahassampi mama saddhaṃ cāletuṃ asamatthaṃ, maggena āgatā saddhā nāma silāpathaviyaṃ patiṭṭhitasineru viya acalā hoti, kiṃ tvaṃ etthāti accharaṃ pahari| so ṭhātuṃ asakkonto tatthevantaradhāyi| <hi rend="bold">brahmunā vā</hi>ti brahmakāyikādīsu aññatarabrahmunā vā| <hi rend="bold">kenaci vā lokasmi</hi>nti ete samaṇādayo ṭhapetvā aññenapi kenaci vā lokasmiṃ harituṃ na sakkā| <hi rend="bold">dhammasamannesanā</hi>ti sabhāvasamannesanā| <hi rend="bold">dhammatāsusamanniṭṭho</hi>ti dhammatāya susamanniṭṭho, sabhāveneva suṭṭhu samannesito hotīti attho| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">vīmaṃsakasuttavaṇṇanā niṭṭhitā|</p>

</xml>