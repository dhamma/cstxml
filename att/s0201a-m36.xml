<xml src="s0201a-m36.xml">

<p rend="subhead"><pgroup id="m36"/><readunit id="m36">6. mahāsaccakasuttavaṇṇanā</readunit></p>

<p rend="bodytext" n="364"><hi rend="paranum">364</hi><hi rend="dot">.</hi> <hi rend="bold">evaṃ</hi> <pb ed="V" n="2.0181"/><pb ed="M" n="2.0185"/> <hi rend="bold">me suta</hi>nti mahāsaccakasuttaṃ| tattha <hi rend="bold">ekaṃ samaya</hi>nti ca <hi rend="bold">tena kho pana samayenā</hi>ti ca <hi rend="bold">pubbaṇhasamaya</hi>nti ca tīhi padehi ekova samayo vutto| bhikkhūnañhi vattapaṭipattiṃ <pb ed="P" n="2.0284"/> katvā mukhaṃ dhovitvā pattacīvaramādāya cetiyaṃ vanditvā kataraṃ gāmaṃ pavisissāmāti vitakkamāḷake ṭhitakālo nāma hoti| bhagavā evarūpe samaye rattadupaṭṭaṃ nivāsetvā kāyabandhanaṃ bandhitvā paṃsukūlacīvaraṃ ekaṃsaṃ pārupitvā gandhakuṭito nikkhamma bhikkhusaṅghaparivuto gandhakuṭipamukhe aṭṭhāsi| taṃ sandhāya, – ‘‘ekaṃ samayanti ca tena kho pana samayenāti ca pubbaṇhasamaya’’nti ca vuttaṃ| <hi rend="bold">pavisitukāmo</hi>ti piṇḍāya pavisissāmīti evaṃ katasanniṭṭhāno| <hi rend="bold">tenupasaṅkamī</hi>ti kasmā upasaṅkamīti? vādāropanajjhāsayena| evaṃ kirassa ahosi – ‘‘pubbepāhaṃ apaṇḍitatāya sakalaṃ vesāliparisaṃ gahetvā samaṇassa gotamassa santikaṃ gantvā parisamajjhe maṅku jāto| idāni tathā akatvā ekakova gantvā vādaṃ āropessāmi| yadi samaṇaṃ gotamaṃ parājetuṃ sakkhissāmi, attano laddhiṃ dīpetvā jayaṃ karissāmi| yadi samaṇassa gotamassa jayo bhavissati, andhakāre naccaṃ viya na koci jānissatī’’ti niddāpañhaṃ nāma gahetvā iminā vādajjhāsayena upasaṅkami|</p>

<p rend="bodytext"><hi rend="bold">anukampaṃ upādāyā</hi>ti saccakassa nigaṇṭhaputtassa anukampaṃ paṭicca| therassa kirassa evaṃ ahosi – ‘‘bhagavati muhuttaṃ nisinne buddhadassanaṃ dhammassavanañca labhissati| tadassa dīgharattaṃ hitāya sukhāya saṃvattissatī’’ti| tasmā bhagavantaṃ yācitvā paṃsukūlacīvaraṃ catugguṇaṃ paññapetvā <hi rend="bold">nisīdatu bhagavā</hi>ti āha| ‘‘kāraṇaṃ ānando vadatī’’ti sallakkhetvā nisīdi bhagavā paññatte āsane| <hi rend="bold">bhagavantaṃ etadavocā</hi>ti yaṃ pana pañhaṃ ovaṭṭikasāraṃ katvā ādāya āgato taṃ ṭhapetvā passena tāva pariharanto etaṃ <hi rend="bold">santi, bho gotamā</hi>tiādivacanaṃ avoca|</p>

<p rend="bodytext" n="365"><hi rend="paranum">365</hi><hi rend="dot">.</hi> <hi rend="bold">phusanti hi te, bho gotamā</hi>ti te samaṇabrāhmaṇā sarīre uppannaṃ sārīrikaṃ dukkhaṃ vedanaṃ phusanti labhanti, anubhavantīti attho| <hi rend="bold">ūrukkhambho</hi>ti khambhakatūrubhāvo, ūruthaddhatāti <pb ed="V" n="2.0182"/> attho| vimhayatthavasena panettha <hi rend="bold">bhavissatī</hi>ti anāgatavacanaṃ kataṃ| <hi rend="bold">kāyanvayaṃ hotī</hi>ti kāyānugataṃ <pb ed="M" n="2.0186"/> hoti kāyassa vasavatti| <hi rend="bold">kāyabhāvanā</hi>ti <pb ed="P" n="2.0285"/> pana vipassanā vuccati, tāya cittavikkhepaṃ pāpuṇanto nāma natthi, iti nigaṇṭho asantaṃ abhūtaṃ yaṃ natthi, tadevāha| <hi rend="bold">cittabhāvanā</hi>tipi samatho vuccati, samādhiyuttassa ca puggalassa ūrukkhambhādayo nāma natthi, iti nigaṇṭho idaṃ abhūtameva āha| aṭṭhakathāyaṃ pana vuttaṃ – ‘‘yatheva ‘bhūtapubbanti vatvā ūrukkhambhopi nāma bhavissatī’tiādīni vadato anāgatarūpaṃ na sameti, tathā atthopi na sameti, asantaṃ abhūtaṃ yaṃ natthi, taṃ kathetī’’ti|</p>

<p rend="bodytext"><hi rend="bold">no kāyabhāvana</hi>nti pañcātapatappanādiṃ attakilamathānuyogaṃ sandhāyāha| ayañhi tesaṃ kāyabhāvanā nāma| kiṃ pana so disvā evamāha? so kira divādivassa vihāraṃ āgacchati, tasmiṃ kho pana samaye bhikkhū pattacīvaraṃ paṭisāmetvā attano attano rattiṭṭhānadivāṭṭhānesu paṭisallānaṃ upagacchanti| so te paṭisallīne disvā cittabhāvanāmattaṃ ete anuyuñjanti, kāyabhāvanā panetesaṃ natthīti maññamāno evamāha|</p>

<p rend="bodytext" n="366"><hi rend="paranum">366</hi><hi rend="dot">.</hi> atha naṃ bhagavā anuyuñjanto <hi rend="bold">kinti pana te, aggivessana, kāyabhāvanā sutā</hi>ti āha| so taṃ vitthārento <hi rend="bold">seyyathidaṃ, nando vaccho</hi>tiādimāha| tattha <hi rend="bold">nando</hi>ti tassa nāmaṃ| <hi rend="bold">vaccho</hi>ti gottaṃ| <hi rend="bold">kiso</hi>ti nāmaṃ| <hi rend="bold">saṃkicco</hi>ti gottaṃ| <hi rend="bold">makkhaligosālo</hi> heṭṭhā āgatova| <hi rend="bold">ete</hi>ti ete tayo janā, te kira kiliṭṭhatapānaṃ matthakapattā ahesuṃ| <hi rend="bold">uḷārāni uḷārānī</hi>ti paṇītāni paṇītāni| <hi rend="bold">gāhenti nāmā</hi>ti balaṃ gaṇhāpenti nāma| <hi rend="bold">brūhentī</hi>ti vaḍḍhenti| <hi rend="bold">medentī</hi>ti jātamedaṃ karonti| <hi rend="bold">purimaṃ pahāyā</hi>ti purimaṃ dukkarakāraṃ pahāya| <hi rend="bold">pacchā upacinantī</hi>ti pacchā uḷārakhādanīyādīhi santappenti, vaḍḍhenti| <hi rend="bold">ācayāpacayo hotī</hi>ti vaḍḍhi ca avaḍḍhi ca hoti, iti imassa kāyassa kālena vaḍḍhi, kālena parihānīti vaḍḍhiparihānimattameva paññāyati, kāyabhāvanā pana na paññāyatīti dīpetvā cittabhāvanaṃ pucchanto, ‘‘kinti pana te, aggivessana, cittabhāvanā sutā’’ti āha| <hi rend="bold">na sampāyāsī</hi>ti sampādetvā kathetuṃ nāsakkhi, yathā taṃ bālaputhujjano|</p>

<p rend="bodytext" n="367"><hi rend="paranum">367</hi><hi rend="dot">.</hi> <hi rend="bold">kuto</hi> <pb ed="M" n="2.0187"/><pb ed="P" n="2.0286"/> <hi rend="bold">pana tva</hi>nti yo tvaṃ evaṃ oḷārikaṃ dubbalaṃ kāyabhāvanaṃ na jānāsi? so <pb ed="V" n="2.0183"/> tvaṃ kuto saṇhaṃ sukhumaṃ cittabhāvanaṃ jānissasīti| imasmiṃ pana ṭhāne codanālayatthero, ‘‘abuddhavacanaṃ nāmetaṃ pada’’nti bījaniṃ ṭhapetvā pakkamituṃ ārabhi| atha naṃ mahāsīvatthero āha – ‘‘dissati, bhikkhave, imassa cātumahābhūtikassa kāyassa ācayopi apacayopi ādānampi nikkhepanampī’’ti (saṃ. ni. 2.62)| taṃ sutvā sallakkhesi – ‘‘oḷārikaṃ kāyaṃ pariggaṇhantassa uppannavipassanā oḷārikāti vattuṃ vaṭṭatī’’ti|</p>

<p rend="bodytext" n="368"><hi rend="paranum">368</hi><hi rend="dot">.</hi> <hi rend="bold">sukhasārāgī</hi>ti sukhasārāgena samannāgato| <hi rend="bold">sukhāya vedanāya nirodhā uppajjati dukkhā vedanā</hi>ti na anantarāva uppajjati, sukhadukkhānañhi anantarapaccayatā paṭṭhāne (paṭṭhā. 1.2.45-46) paṭisiddhā| yasmā pana sukhe aniruddhe dukkhaṃ nuppajjati, tasmā idha evaṃ vuttaṃ| <hi rend="bold">pariyādāya tiṭṭhatī</hi>ti khepetvā gaṇhitvā tiṭṭhati| <hi rend="bold">ubhatopakkha</hi>nti sukhaṃ ekaṃ pakkhaṃ dukkhaṃ ekaṃ pakkhanti evaṃ ubhatopakkhaṃ hutvā|</p>

<p rend="bodytext" n="369"><hi rend="paranum">369</hi><hi rend="dot">.</hi> <hi rend="bold">uppannāpi sukhā vedanā cittaṃ na pariyādāya tiṭṭhati, bhāvitattā kāyassa| uppannāpi dukkhā vedanā cittaṃ na pariyādāya tiṭṭhati, bhāvitattā cittassā</hi>ti ettha kāyabhāvanā vipassanā, cittabhāvanā samādhi| vipassanā ca sukhassa paccanīkā, dukkhassa āsannā| samādhi dukkhassa paccanīko, sukhassa āsanno| kathaṃ? vipassanaṃ paṭṭhapetvā nisinnassa hi addhāne gacchante gacchante tattha tattha aggiuṭṭhānaṃ viya hoti, kacchehi sedā muccanti, matthakato usumavaṭṭiuṭṭhānaṃ viya hotīti cittaṃ haññati vihaññati vipphandati| evaṃ tāva vipassanā sukhassa paccanīkā, dukkhassa āsannā| uppanne pana kāyike vā cetasike vā dukkhe taṃ dukkhaṃ vikkhambhetvā samāpattiṃ samāpannassa samāpattikkhaṇe dukkhaṃ dūrāpagataṃ hoti, anappakaṃ sukhaṃ okkamati| evaṃ samādhi dukkhassa paccanīko, sukhassa āsanno| yathā vipassanā sukhassa paccanīkā, dukkhassa āsannā, na tathā samādhi| yathā samādhi dukkhassa paccanīko, sukhassa āsanno, na ca tathā vipassanāti| tena vuttaṃ – ‘‘uppannāpi sukhā <pb ed="P" n="2.0287"/> vedanā cittaṃ na pariyādāya <pb ed="M" n="2.0188"/> tiṭṭhati, bhāvitattā kāyassa| uppannāpi dukkhā vedanā cittaṃ na pariyādāya tiṭṭhati, bhāvitattā cittassā’’ti|</p>

<p rend="bodytext" n="370"><hi rend="paranum">370</hi><hi rend="dot">.</hi> <hi rend="bold">āsajja</hi> <pb ed="V" n="2.0184"/> <hi rend="bold">upanīyā</hi>ti guṇe ghaṭṭetvā ceva upanetvā ca| <hi rend="bold">taṃ vata me</hi>ti taṃ vata mama cittaṃ|</p>

<p rend="bodytext" n="371"><hi rend="paranum">371</hi><hi rend="dot">.</hi> <hi rend="bold">kiñhi no siyā, aggivessanā</hi>ti, aggivessana, kiṃ na bhavissati, bhavissateva, mā evaṃ saññī hohi, uppajjiyeva me sukhāpi dukkhāpi vedanā, uppannāya panassā ahaṃ cittaṃ pariyādāya ṭhātuṃ na demi| idānissa tamatthaṃ pakāsetuṃ upari pasādāvahaṃ dhammadesanaṃ desetukāmo mūlato paṭṭhāya mahābhinikkhamanaṃ ārabhi| tattha <hi rend="bold">idha me, aggivessana, pubbeva sambodhā…pe.… tattheva nisīdiṃ, alamidaṃ padhānāyā</hi>ti idaṃ sabbaṃ heṭṭhā pāsarāsisutte vuttanayeneva veditabbaṃ| ayaṃ pana viseso, tattha bodhipallaṅke nisajjā, idha dukkarakārikā|</p>

<p rend="bodytext" n="374"><hi rend="paranum">374</hi><hi rend="dot">.</hi> <hi rend="bold">allakaṭṭha</hi>nti allaṃ udumbarakaṭṭhaṃ| <hi rend="bold">sasneha</hi>nti sakhīraṃ| <hi rend="bold">kāmehī</hi>ti vatthukāmehi| <hi rend="bold">avūpakaṭṭhā</hi>ti anapagatā| <hi rend="bold">kāmacchando</hi>tiādīsu kilesakāmova chandakaraṇavasena <hi rend="bold">chando</hi>| sinehakaraṇavasena <hi rend="bold">sneho</hi>| mucchākaraṇavasena <hi rend="bold">mucchā</hi>| pipāsākaraṇavasena <hi rend="bold">pipāsā</hi>| anudahanavasena <hi rend="bold">pariḷāho</hi>ti veditabbo| <hi rend="bold">opakkamikā</hi>ti upakkamanibbattā| <hi rend="bold">ñāṇāya dassanāya anuttarāya sambodhāyā</hi>ti sabbaṃ lokuttaramaggavevacanameva|</p>

<p rend="bodytext">idaṃ panettha opammasaṃsandanaṃ – allaṃ sakhīraṃ udumbarakaṭṭhaṃ viya hi kilesakāmena vatthukāmato anissaṭapuggalā| udake pakkhittabhāvo viya kilesakāmena tintatā; manthanenāpi aggino anabhinibbattanaṃ viya kilesakāmena vatthukāmato anissaṭānaṃ opakkamikāhi vedanāhi lokuttaramaggassa anadhigamo| amanthanenāpi aggino anabhinibbattanaṃ viya tesaṃ puggalānaṃ vināpi opakkamikāhi vedanāhi lokuttaramaggassa anadhigamo| dutiyupamāpi imināva nayena veditabbā| ayaṃ pana viseso, purimā saputtabhariyapabbajjāya upamā; pacchimā brāhmaṇadhammikapabbajjāya|</p>

<p rend="bodytext" n="376"><hi rend="paranum">376</hi><hi rend="dot">.</hi> tatiyupamāya <pb ed="M" n="2.0189"/><pb ed="P" n="2.0288"/> <hi rend="bold">koḷāpa</hi>nti chinnasinehaṃ nirāpaṃ| <hi rend="bold">thale nikkhitta</hi>nti pabbatathale vā bhūmithale vā nikkhittaṃ| etthāpi idaṃ opammasaṃsandanaṃ – sukkhakoḷāpakaṭṭhaṃ viya hi kilesakāmena vatthukāmato nissaṭapuggalā, ārakā udakā thale nikkhittabhāvo viya kilesakāmena <pb ed="V" n="2.0185"/> atintatā| manthanenāpi aggino abhinibbattanaṃ viya kilesakāmena vatthukāmato nissaṭānaṃ abbhokāsikanesajjikādivasena opakkamikāhipi vedanāhi lokuttaramaggassa adhigamo| aññassa rukkhassa sukkhasākhāya saddhiṃ ghaṃsanamatteneva aggino abhinibbattanaṃ viya vināpi opakkamikāhi vedanāhi sukhāyeva paṭipadāya lokuttaramaggassa adhigamoti| ayaṃ upamā bhagavatā attano atthāya āhaṭā|</p>

<p rend="bodytext" n="377"><hi rend="paranum">377</hi><hi rend="dot">.</hi> idāni attano dukkarakārikaṃ dassento, <hi rend="bold">tassa mayha</hi>ntiādimāha| kiṃ pana bhagavā dukkaraṃ akatvā buddho bhavituṃ na samatthoti? katvāpi akatvāpi samatthova| atha kasmā akāsīti? sadevakassa lokassa attano parakkamaṃ dassessāmi| so ca maṃ vīriyanimmathanaguṇo hāsessatīti| pāsāde nisinnoyeva hi paveṇiāgataṃ rajjaṃ labhitvāpi khattiyo na tathāpamudito hoti, yathā balakāyaṃ gahetvā saṅgāme dve tayo sampahāre datvā amittamathanaṃ katvā pattarajjo| evaṃ pattarajjassa hi rajjasiriṃ anubhavantassa parisaṃ oloketvā attano parakkamaṃ anussaritvā, ‘‘asukaṭṭhāne asukakammaṃ katvā asukañca asukañca amittaṃ evaṃ vijjhitvā evaṃ paharitvā imaṃ rajjasiriṃ pattosmī’’ti cintayato balavasomanassaṃ uppajjati| evamevaṃ bhagavāpi sadevakassa lokassa parakkamaṃ dassessāmi, so hi maṃ parakkamo ativiya hāsessati, somanassaṃ uppādessatīti dukkaramakāsi|</p>

<p rend="bodytext">apica pacchimaṃ janataṃ anukampamānopi akāsiyeva, pacchimā hi janatā sammāsambuddho kappasatasahassādhikāni cattāri asaṅkhyeyyāni pāramiyo pūretvāpi padhānaṃ padahitvāva sabbaññutaññāṇaṃ patto, kimaṅgaṃ pana mayanti padhānavīriyaṃ kattabbaṃ maññissati; evaṃ sante khippameva jātijarāmaraṇassa antaṃ karissatīti pacchimaṃ janataṃ anukampamāno akāsiyeva|</p>

<p rend="bodytext"><hi rend="bold">dantebhidantamādhāyā</hi>ti <pb ed="P" n="2.0289"/> heṭṭhādante uparidantaṃ ṭhapetvā| <hi rend="bold">cetasā citta</hi>nti kusalacittena akusalacittaṃ| <hi rend="bold">abhiniggaṇheyya</hi>nti niggaṇheyyaṃ| <hi rend="bold">abhinippīḷeyya</hi>nti <pb ed="M" n="2.0190"/> nippīḷeyyaṃ| <hi rend="bold">abhisantāpeyya</hi>nti tāpetvā vīriyanimmathanaṃ kareyyaṃ| <hi rend="bold">sāraddho</hi>ti sadaratho| <hi rend="bold">padhānābhitunnassā</hi>ti padhānena abhitunnassa, viddhassa satoti attho|</p>

<p rend="bodytext" n="378"><hi rend="paranum">378</hi><hi rend="dot">.</hi> <hi rend="bold">appāṇaka</hi>nti <pb ed="V" n="2.0186"/> nirassāsakaṃ| <hi rend="bold">kammāragaggariyā</hi>ti kammārassa gaggaranāḷiyā| <hi rend="bold">sīsavedanā hontī</hi>ti kutoci nikkhamituṃ alabhamānehi vātehi samuṭṭhāpitā balavatiyo sīsavedanā honti| <hi rend="bold">sīsaveṭhaṃ dadeyyā</hi>ti sīsaveṭhanaṃ dadeyya| <hi rend="bold">devatā</hi>ti bodhisattassa caṅkamanakoṭiyaṃ paṇṇasālapariveṇasāmantā ca adhivatthā devatā|</p>

<p rend="bodytext">tadā kira bodhisattassa adhimatte kāyadāhe uppanne mucchā udapādi| so caṅkameva nisinno hutvā papati| taṃ disvā devatā evamāhaṃsu – ‘‘vihārotveva so arahato’’ti, ‘‘arahanto nāma evarūpā honti matakasadisā’’ti laddhiyā vadanti| tattha yā devatā ‘‘kālaṅkato’’ti āhaṃsu, tā gantvā suddhodanamahārājassa ārocesuṃ – ‘‘tumhākaṃ putto kālaṅkato’’ti| mama putto buddho hutvā kālaṅkato, no ahutvāti? buddho bhavituṃ nāsakkhi, padhānabhūmiyaṃyeva patitvā kālaṅkatoti| nāhaṃ saddahāmi, mama puttassa bodhiṃ apatvā kālaṅkiriyā nāma natthīti|</p>

<p rend="bodytext">aparabhāge sammāsambuddhassa dhammacakkaṃ pavattetvā anupubbena rājagahaṃ gantvā kapilavatthuṃ anuppattassa suddhodanamahārājā pattaṃ gahetvā pāsādaṃ āropetvā yāgukhajjakaṃ datvā antarābhattasamaye etamatthaṃ ārocesi – tumhākaṃ bhagavā padhānakaraṇakāle devatā āgantvā, ‘‘putto te, mahārāja, kālaṅkato’’ti āhaṃsūti| kiṃ saddahasi mahārājāti? na bhagavā saddahinti| idāni, mahārāja, supinappaṭiggahaṇato paṭṭhāya acchariyāni passanto kiṃ saddahissasi? ahampi buddho jāto, tvampi buddhapitā jāto, pubbe pana mayhaṃ aparipakke ñāṇe bodhicariyaṃ carantassa dhammapālakumārakālepi sippaṃ uggahetuṃ gatassa, ‘‘tumhākaṃ putto dhammapālakumāro kālaṅkato, idamassa aṭṭhī’’ti <pb ed="P" n="2.0290"/> eḷakaṭṭhiṃ āharitvā dassesuṃ, tadāpi tumhe, ‘‘mama puttassa antarāmaraṇaṃ nāma natthi, nāhaṃ saddahāmī’’ti avocuttha, mahārājāti imissā aṭṭhuppattiyā bhagavā mahādhammapālajātakaṃ kathesi|</p>

<p rend="bodytext" n="379"><hi rend="paranum">379</hi><hi rend="dot">.</hi> <hi rend="bold">mā</hi> <pb ed="M" n="2.0191"/> <hi rend="bold">kho tvaṃ mārisā</hi>ti sampiyāyamānā āhaṃsu| devatānaṃ kirāyaṃ piyamanāpavohāro, yadidaṃ mārisāti| <hi rend="bold">ajajjita</hi>nti abhojanaṃ| <hi rend="bold">halanti vadāmī</hi>ti alanti vadāmi, alaṃ iminā evaṃ mā karittha, yāpessāmahanti evaṃ paṭisedhemīti attho|</p>

<p rend="bodytext" n="380-1"><hi rend="paranum">380-1</hi><hi rend="dot">.</hi> <hi rend="bold">maṅguracchavī</hi>ti <pb ed="V" n="2.0187"/> maṅguramacchacchavi| <hi rend="bold">etāva parama</hi>nti tāsampi vedanānametaṃyeva paramaṃ, uttamaṃ pamāṇaṃ| <hi rend="bold">pitu sakkassa kammante…pe.… paṭhamaṃ jhānaṃ upasampajja viharitā</hi>ti rañño kira vappamaṅgaladivaso nāma hoti, tadā anekappakāraṃ khādanīyaṃ bhojanīyaṃ paṭiyādenti| nagaravīthiyo sodhāpetvā puṇṇaghaṭe ṭhapāpetvā dhajapaṭākādayo ussāpetvā sakalanagaraṃ devavimānaṃ viya alaṅkaronti| sabbe dāsakammakarādayo ahatavatthanivatthā gandhamālādipaṭimaṇḍitā rājakule sannipatanti| rañño kammante naṅgalasatasahassaṃ yojīyati| tasmiṃ pana divase ekena ūnaṃ aṭṭhasataṃ yojenti| sabbanaṅgalāni saddhiṃ balibaddarasmiyottehi jāṇussoṇissa ratho viya rajataparikkhittāni honti| rañño ālambananaṅgalaṃ rattasuvaṇṇaparikkhittaṃ hoti| balibaddānaṃ siṅgānipi rasmipatodāpi suvaṇṇaparikkhittā honti| rājā mahāparivārena nikkhamanto puttaṃ gahetvā agamāsi|</p>

<p rend="bodytext">kammantaṭṭhāne eko jamburukkho bahalapattapalāso sandacchāyo ahosi| tassa heṭṭhā kumārassa sayanaṃ paññapetvā upari suvaṇṇatārakakhacitaṃ vitānaṃ bandhāpetvā sāṇipākārena parikkhipāpetvā ārakkhaṃ ṭhapetvā rājā sabbālaṅkāraṃ alaṅkaritvā amaccagaṇaparivuto naṅgalakaraṇaṭṭhānaṃ agamāsi| tattha rājā suvaṇṇanaṅgalaṃ gaṇhāti| amaccā ekenūnaṭṭhasatarajatanaṅgalāni gahetvā ito cito ca kasanti| rājā pana orato pāraṃ gacchati, pārato vā oraṃ gacchati| etasmiṃ ṭhāne mahāsampatti hoti, bodhisattaṃ parivāretvā nisinnā dhātiyo rañño sampattiṃ passissāmāti antosāṇito bahi nikkhantā| bodhisatto <pb ed="P" n="2.0291"/> ito cito ca olokento kañci adisvā vegena uṭṭhāya pallaṅkaṃ ābhujitvā ānāpāne pariggahetvā paṭhamajjhānaṃ nibbattesi| dhātiyo khajjabhojjantare vicaramānā thokaṃ cirāyiṃsu, sesarukkhānaṃ <pb ed="M" n="2.0192"/> chāyā nivattā, tassa pana rukkhassa parimaṇḍalā hutvā aṭṭhāsi| dhātiyo ayyaputto ekakoti vegena sāṇiṃ ukkhipitvā anto pavisamānā bodhisattaṃ sayane pallaṅkena nisinnaṃ tañca pāṭihāriyaṃ disvā gantvā rañño ārocayiṃsu – ‘‘kumāro deva, evaṃ nisinno aññesaṃ rukkhānaṃ chāyā nivattā, jamburukkhassa parimaṇḍalā ṭhitā’’ti| rājā vegenāgantvā pāṭihāriyaṃ disvā, ‘‘idaṃ te, tāta, dutiyaṃ vandana’’nti puttaṃ vandi| idametaṃ sandhāya vuttaṃ – ‘‘pitu sakkassa kammante…pe.… paṭhamajjhānaṃ upasampajja viharitā’’ti| <hi rend="bold">siyā nu kho eso maggo bodhāyā</hi>ti bhaveyya nu kho etaṃ ānāpānassatipaṭhamajjhānaṃ bujjhanatthāya maggoti| <hi rend="bold">satānusāriviññāṇa</hi>nti <pb ed="V" n="2.0188"/> nayidaṃ bodhāya maggo bhavissati, ānāpānassatipaṭhamajjhānaṃ pana bhavissatīti evaṃ ekaṃ dve vāre uppannasatiyā anantaraṃ uppannaviññāṇaṃ satānusāriviññāṇaṃ nāma| <hi rend="bold">yaṃ taṃ sukha</hi>nti yaṃ taṃ ānāpānassatipaṭhamajjhānasukhaṃ|</p>

<p rend="bodytext" n="382"><hi rend="paranum">382</hi><hi rend="dot">.</hi> <hi rend="bold">paccupaṭṭhitā hontī</hi>ti paṇṇasālapariveṇasammajjanādivattakaraṇena upaṭṭhitā honti| <hi rend="bold">bāhulliko</hi>ti paccayabāhulliko| <hi rend="bold">āvatto bāhullāyā</hi>ti rasagiddho hutvā paṇītapiṇḍapātādīnaṃ atthāya āvatto| <hi rend="bold">nibbijja pakkamiṃsū</hi>ti ukkaṇṭhitvā dhammaniyāmeneva pakkantā bodhisattassa sambodhiṃ pattakāle kāyavivekassa okāsadānatthaṃ dhammatāya gatā| gacchantā ca aññaṭṭhānaṃ agantvā bārāṇasimeva agamaṃsu| bodhisatto tesu gatesu addhamāsaṃ kāyavivekaṃ labhitvā bodhimaṇḍe aparājitapallaṅke nisīditvā sabbaññutaññāṇaṃ paṭivijjhi|</p>

<p rend="bodytext" n="383"><hi rend="paranum">383</hi><hi rend="dot">.</hi> <hi rend="bold">vivicceva kāmehī</hi>tiādi bhayabherave vuttanayeneva veditabbaṃ|</p>

<p rend="bodytext" n="387"><hi rend="paranum">387</hi><hi rend="dot">.</hi> <hi rend="bold">abhijānāmi kho panāha</hi>nti ayaṃ pāṭiyekko anusandhi| nigaṇṭho kira cintesi – ‘‘ahaṃ samaṇaṃ gotamaṃ ekaṃ pañhaṃ pucchiṃ| samaṇo gotamo ‘aparāpi maṃ, aggivessana, aparāpi maṃ, aggivessanā’ti pariyosānaṃ adassento kathetiyeva| kupito nu kho’’ti? atha bhagavā, aggivessana<pb ed="P" n="2.0292"/>, tathāgate anekasatāya parisāya dhammaṃ desente kupito <pb ed="M" n="2.0193"/> samaṇo gotamoti ekopi vattā natthi, paresaṃ bodhanatthāya paṭivijjhanatthāya eva tathāgato dhammaṃ desetīti dassento imaṃ dhammadesanaṃ ārabhi| tattha <hi rend="bold">ārabbhā</hi>ti sandhāya| <hi rend="bold">yāvadevā</hi>ti payojanavidhi paricchedaniyamanaṃ| idaṃ vuttaṃ hoti – paresaṃ viññāpanameva tathāgatassa dhammadesanāya payojanaṃ, tasmā na ekasseva deseti, yattakā viññātāro atthi, sabbesaṃ desetīti| <hi rend="bold">tasmiṃyeva purimasmi</hi>nti iminā kiṃ dassetīti? saccako kira cintesi – ‘‘samaṇo gotamo abhirūpo pāsādiko suphusitaṃ dantāvaraṇaṃ, jivhā mudukā, madhuraṃ vākkaraṇaṃ, parisaṃ rañjento maññe vicarati, anto panassa cittekaggatā natthī’’ti| atha bhagavā, aggivessana, na tathāgato parisaṃ rañjento vicarati, cakkavāḷapariyantāyapi parisāya tathāgato dhammaṃ deseti, asallīno anupalitto ettakaṃ ekavihārī, suññataphalasamāpattiṃ anuyuttoti dassetuṃ evamāha|</p>

<p rend="bodytext"><hi rend="bold">ajjhattamevā</hi>ti <pb ed="V" n="2.0189"/> gocarajjhattameva| <hi rend="bold">sannisādemī</hi>ti sannisīdāpemi, tathāgato hi yasmiṃ khaṇe parisā sādhukāraṃ deti, tasmiṃ khaṇe pubbābhogena paricchinditvā phalasamāpattiṃ samāpajjati, sādhukārasaddassa nigghose avicchinneyeva samāpattito vuṭṭhāya ṭhitaṭṭhānato paṭṭhāya dhammaṃ deseti, buddhānañhi bhavaṅgaparivāso lahuko hotīti assāsavāre passāsavāre samāpattiṃ samāpajjanti| <hi rend="bold">yena sudaṃ niccakappa</hi>nti yena suññena phalasamādhinā niccakālaṃ viharāmi, tasmiṃ samādhinimitte cittaṃ saṇṭhapemi samādahāmīti dasseti|</p>

<p rend="bodytext"><hi rend="bold">okappaniyameta</hi>nti saddahaniyametaṃ| evaṃ bhagavato ekaggacittataṃ sampaṭicchitvā idāni attano ovaṭṭikasāraṃ katvā ānītapañhaṃ pucchanto <hi rend="bold">abhijānāti kho pana bhavaṃ gotamo divā supitā</hi>ti āha| yathā hi sunakho nāma asambhinnakhīrapakkapāyasaṃ sappinā yojetvā udarapūraṃ bhojitopi gūthaṃ disvā akhāditvā gantuṃ na sakkā, akhādamāno <pb ed="P" n="2.0293"/> ghāyitvāpi gacchati, aghāyitvāva gatassa kirassa sīsaṃ rujjati; evamevaṃ imassapi satthā asambhinnakhīrapakkapāyasasadisaṃ abhinikkhamanato paṭṭhāya yāva āsavakkhayā pasādanīyaṃ dhammadesanaṃ deseti| etassa pana evarūpaṃ dhammadesanaṃ <pb ed="M" n="2.0194"/> sutvā satthari pasādamattampi na uppannaṃ, tasmā ovaṭṭikasāraṃ katvā ānītapañhaṃ apucchitvā gantuṃ asakkonto evamāha| tattha yasmā thinamiddhaṃ sabbakhīṇāsavānaṃ arahattamaggeneva pahīyati, kāyadaratho pana upādinnakepi hoti anupādinnakepi| tathā hi kamaluppalādīni ekasmiṃ kāle vikasanti, ekasmiṃ makulāni honti, sāyaṃ kesañci rukkhānampi pattāni patilīyanti, pāto vipphārikāni honti| evaṃ upādinnakassa kāyassa darathoyeva darathavasena bhavaṅgasotañca idha niddāti adhippetaṃ, taṃ khīṇāsavānampi hoti| taṃ sandhāya, ‘‘abhijānāmaha’’ntiādimāha| <hi rend="bold">sammohavihārasmiṃ vadantī</hi>ti sammohavihāroti vadanti|</p>

<p rend="bodytext" n="389"><hi rend="paranum">389</hi><hi rend="dot">.</hi> <hi rend="bold">āsajja āsajjā</hi>ti ghaṭṭetvā ghaṭṭetvā| <hi rend="bold">upanītehī</hi>ti upanetvā kathitehi| <hi rend="bold">vacanappathehī</hi>ti vacanehi| <hi rend="bold">abhinanditvā anumoditvā</hi>ti alanti cittena sampaṭicchanto abhinanditvā vācāyapi pasaṃsanto anumoditvā| bhagavatā imassa nigaṇṭhassa dve suttāni kathitāni| purimasuttaṃ eko bhāṇavāro, idaṃ diyaḍḍho, iti aḍḍhatiye bhāṇavāre sutvāpi ayaṃ nigaṇṭho neva abhisamayaṃ patto, na pabbajito, na saraṇesu patiṭṭhito| kasmā etassa bhagavā <pb ed="V" n="2.0190"/> dhammaṃ desesīti? anāgate vāsanatthāya| passati hi bhagavā, ‘‘imassa idāni upanissayo natthi, mayhaṃ pana parinibbānato samadhikānaṃ dvinnaṃ vassasatānaṃ accayena tambapaṇṇidīpe sāsanaṃ patiṭṭhahissati| tatrāyaṃ kulaghare nibbattitvā sampatte kāle pabbajitvā tīṇi piṭakāni uggahetvā vipassanaṃ vaḍḍhetvā saha paṭisambhidāhi arahattaṃ patvā kāḷabuddharakkhito nāma mahākhīṇāsavo bhavissatī’’ti| idaṃ disvā anāgate vāsanatthāya dhammaṃ desesi|</p>

<p rend="bodytext">sopi tattheva tambapaṇṇidīpamhi sāsane patiṭṭhite devalokato cavitvā dakkhiṇagirivihārassa bhikkhācāragāme ekasmiṃ amaccakule nibbatto pabbajjāsamatthayobbane pabbajitvā tepiṭakaṃ buddhavacanaṃ uggahetvā gaṇaṃ pariharanto <pb ed="P" n="2.0294"/> mahābhikkhusaṅghaparivuto upajjhāyaṃ passituṃ agamāsi| athassa upajjhāyo saddhivihārikaṃ codessāmīti tepiṭakaṃ buddhavacanaṃ uggahetvā āgatena tena saddhiṃ mukhaṃ datvā kathāmattampi na akāsi| so paccūsasamaye vuṭṭhāya therassa santikaṃ gantvā, – ‘‘tumhe, bhante, mayi ganthakammaṃ katvā tumhākaṃ santikaṃ āgate mukhaṃ datvā kathāmattampi na <pb ed="M" n="2.0195"/> karittha, ko mayhaṃ doso’’ti pucchi| thero āha – ‘‘tvaṃ, āvuso, buddharakkhita ettakeneva ‘pabbajjākiccaṃ me matthakaṃ patta’nti saññaṃ karosī’’ti| kiṃ karomi, bhanteti? gaṇaṃ vinodetvā tvaṃ papañcaṃ chinditvā cetiyapabbatavihāraṃ gantvā samaṇadhammaṃ karohīti| so upajjhāyassa ovāde ṭhatvā saha paṭisambhidāhi arahattaṃ patvā puññavā rājapūjito hutvā mahābhikkhusaṅghaparivāro cetiyapabbatavihāre vasi|</p>

<p rend="bodytext">tasmiñhi kāle tissamahārājā uposathakammaṃ karonto cetiyapabbate rājaleṇe vasati| so therassa upaṭṭhākabhikkhuno saññaṃ adāsi – ‘‘yadā mayhaṃ ayyo pañhaṃ vissajjeti, dhammaṃ vā katheti, tadā me saññaṃ dadeyyāthā’’ti| theropi ekasmiṃ dhammassavanadivase bhikkhusaṅghaparivāro kaṇṭakacetiyaṅgaṇaṃ āruyha cetiyaṃ vanditvā kāḷatimbarurukkhamūle aṭṭhāsi| atha naṃ eko piṇḍapātikatthero kāḷakārāmasuttante pañhaṃ pucchi| thero nanu, āvuso, ajja dhammassavanadivasoti āha| āma, bhante, dhammassavanadivasoti| tena hi pīṭhakaṃ ānetha, idheva nisinnā dhammassavanaṃ karissāmāti| athassa rukkhamūle āsanaṃ paññapetvā adaṃsu| thero pubbagāthā vatvā kāḷakārāmasuttaṃ ārabhi| sopissa upaṭṭhākadaharo rañño <pb ed="V" n="2.0191"/> saññaṃ dāpesi| rājā pubbagāthāsu aniṭṭhitāsuyeva pāpuṇi| patvā ca aññātakaveseneva parisante ṭhatvā tiyāmarattiṃ ṭhitakova dhammaṃ sutvā therassa, idamavoca bhagavāti vacanakāle <pb ed="P" n="2.0295"/> sādhukāraṃ adāsi| thero ñatvā, kadā āgatosi, mahārājāti pucchi| pubbagāthā osāraṇakāleyeva, bhanteti| dukkaraṃ te mahārāja, katanti| nayidaṃ, bhante, dukkaraṃ, yadi pana me ayyassa dhammakathaṃ āraddhakālato paṭṭhāya ekapadepi aññavihitabhāvo ahosi, tambapaṇṇidīpassa patodayaṭṭhinitudanamattepi ṭhāne sāmibhāvo nāma me mā hotūti sapathamakāsi|</p>

<p rend="bodytext">tasmiṃ pana sutte buddhaguṇā paridīpitā, tasmā rājā pucchi – ‘‘ettakāva, bhante, buddhaguṇā, udāhu aññepi atthī’’ti| mayā kathitato, mahārāja, akathitameva bahu appamāṇanti| upamaṃ, bhante, karothāti| yathā, mahārāja<pb ed="M" n="2.0196"/>, karīsasahassamatte sālikkhette ekasālisīsato avasesasālīyeva bahū, evaṃ mayā kathitaguṇā appā, avasesā bahūti| aparampi, bhante, upamaṃ karothāti| yathā, mahārāja, mahāgaṅgāya oghapuṇṇāya sūcipāsaṃ sammukhaṃ kareyya, sūcipāsena gatudakaṃ appaṃ, sesaṃ bahu, evameva mayā kathitaguṇā appā, avasesā bahūti| aparampi, bhante, upamaṃ karothāti| idha, mahārāja, cātakasakuṇā nāma ākāse kīḷantā vicaranti| khuddakā sā sakuṇajāti, kiṃ nu kho tassa sakuṇassa ākāse pakkhapasāraṇaṭṭhānaṃ bahu, avaseso ākāso appoti? kiṃ, bhante, vadatha, appo tassa pakkhapasāraṇokāso, avasesova bahūti| evameva, mahārāja, appakā mayā buddhaguṇā kathitā, avasesā bahū anantā appameyyāti| sukathitaṃ, bhante, anantā buddhaguṇā ananteneva ākāsena upamitā| pasannā mayaṃ ayyassa, anucchavikaṃ pana kātuṃ na sakkoma| ayaṃ me duggatapaṇṇākāro imasmiṃ tambapaṇṇidīpe imaṃ tiyojanasatikaṃ rajjaṃ ayyassa demāti| tumhehi, mahārāja, attano pasannākāro kato, mayaṃ pana amhākaṃ dinnaṃ rajjaṃ tumhākaṃyeva dema, dhammena samena rajjaṃ kārehi mahārājāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahāsaccakasuttavaṇṇanā niṭṭhitā|</p>

</xml>