<xml src="s0202a-m55.xml">

<p rend="subhead"><pgroup id="m55"/><readunit id="m55">5. jīvakasuttavaṇṇanā</readunit></p>

<p n="51"> <hi rend="bold">evaṃ</hi> <pb ed="V" n="3.0033"/><pb ed="P" n="3.0045"/><pb ed="M" n="3.0032"/> <hi rend="bold">me suta</hi>nti jīvakasuttaṃ| tattha <hi rend="bold">jīvakassa komārabhaccassa ambavane</hi>ti ettha jīvatīti <hi rend="bold">jīvako|</hi> kumārena bhatoti <hi rend="bold">komārabhacco|</hi> yathāha ‘‘kiṃ etaṃ bhaṇe kākehi samparikiṇṇanti? dārako devāti| jīvati bhaṇeti? jīvati devāti| tena hi bhaṇe taṃ dārakaṃ amhākaṃ antepuraṃ netvā dhātīnaṃ detha posetunti| tassa jīvatīti jīvakoti nāmaṃ akaṃsu, kumārena posāpitoti komārabhaccoti nāmaṃ akaṃsū’’ti (mahāva. 328)| ayamettha saṅkhepo| vitthārena pana jīvakavatthu khandhake āgatameva| vinicchayakathāpissa <hi rend="bold">samantapāsādikāya vinayaṭṭhakathāya</hi> vuttā|</p>

<p>ayaṃ pana jīvako ekasmiṃ samaye bhagavato dosābhisannaṃ kāyaṃ virecetvā sīveyyakaṃ dussayugaṃ datvā vatthānumodanapariyosāne sotāpattiphale patiṭṭhāya cintesi – ‘‘mayā divasassa dvattikkhattuṃ buddhupaṭṭhānaṃ gantabbaṃ, idañca veḷuvanaṃ atidūre, mayhaṃ uyyānaṃ ambavanaṃ āsannataraṃ, yaṃnūnāhamettha bhagavato vihāraṃ kāreyya’’nti| so <pb ed="P" n="3.0046"/> tasmiṃ ambavane rattiṭṭhānadivāṭṭhānaleṇakuṭimaṇḍapādīni sampādetvā bhagavato anucchavikaṃ gandhakuṭiṃ kāretvā ambavanaṃ aṭṭhārasahatthubbedhena tambapaṭṭavaṇṇena pākārena parikkhipāpetvā buddhappamukhaṃ bhikkhusaṅghaṃ cīvarabhattena santappetvā dakkhiṇodakaṃ pātetvā vihāraṃ niyyātesi| taṃ sandhāya vuttaṃ – ‘‘jīvakassa komārabhaccassa ambavane’’ti|</p>

<p><hi rend="bold">ārabhantī</hi>ti ghātenti| <hi rend="bold">uddissakata</hi>nti uddisitvā kataṃ| <hi rend="bold">paṭiccakamma</hi>nti attānaṃ paṭicca kataṃ| atha vā <hi rend="bold">paṭiccakamma</hi>nti nimittakammassetaṃ adhivacanaṃ, taṃ paṭicca kammamettha atthīti maṃsaṃ ‘‘paṭiccakamma’’nti vuttaṃ hoti yo evarūpaṃ maṃsaṃ paribhuñjati, sopi tassa kammassa dāyādo hoti, vadhakassa viya tassāpi pāṇaghātakammaṃ hotīti tesaṃ laddhi| <hi rend="bold">dhammassa cānudhammaṃ byākarontī</hi>ti bhagavatā vuttakāraṇassa anukāraṇaṃ kathenti| ettha ca kāraṇaṃ nāma tikoṭiparisuddhamacchamaṃsaparibhogo, anukāraṇaṃ nāma mahājanassa tathā byākaraṇaṃ| yasmā pana <pb ed="V" n="3.0034"/> bhagavā uddissakataṃ na paribhuñjati, tasmā neva taṃ kāraṇaṃ hoti, na titthiyānaṃ tathā byākaraṇaṃ <pb ed="M" n="3.0033"/> anukāraṇaṃ| <hi rend="bold">sahadhammiko vādānuvādo</hi>ti parehi vuttakāraṇena sakāraṇo hutvā tumhākaṃ vādo vā anuvādo vā viññūhi garahitabbakāraṇaṃ koci appamattakopi kiṃ na āgacchati<pb ed="P" n="3.0047"/>| idaṃ vuttaṃ hoti – ‘‘kiṃ sabbākārenapi tumhākaṃ vāde gārayhaṃ kāraṇaṃ natthī’’ti| <hi rend="bold">abbhācikkhantī</hi>ti abhibhavitvā ācikkhanti|</p>

<p n="52"> <hi rend="bold">ṭhānehī</hi>ti kāraṇehi| diṭṭhādīsu <hi rend="bold">diṭṭhaṃ</hi> nāma bhikkhūnaṃ atthāya migamacche vadhitvā gayhamānaṃ diṭṭhaṃ| <hi rend="bold">sutaṃ</hi> nāma bhikkhūnaṃ atthāya migamacche vadhitvā gahitanti sutaṃ| <hi rend="bold">parisaṅkitaṃ</hi> nāma diṭṭhaparisaṅkitaṃ sutaparisaṅkitaṃ tadubhayavimuttaparisaṅkitanti tividhaṃ hoti|</p>

<p>tatrāyaṃ sabbasaṅgāhakavinicchayo – idha bhikkhū passanti manusse jālavāgurādihatthe gāmato vā nikkhamante araññe vā vicarante| dutiyadivase ca nesaṃ taṃ gāmaṃ piṇḍāya paviṭṭhānaṃ samacchamaṃsaṃ piṇḍapātaṃ abhiharanti| te tena diṭṭhena parisaṅkanti ‘‘bhikkhūnaṃ nu kho atthāya kata’’nti, idaṃ <hi rend="bold">diṭṭhaparisaṅkitaṃ</hi> nāma, etaṃ gahetuṃ na vaṭṭati| yaṃ evaṃ aparisaṅkitaṃ, taṃ vaṭṭati| sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi attano atthāya vā rājayuttādīnaṃ atthāya vā kata’’nti vadanti, kappati|</p>

<p>na heva kho bhikkhū passanti, apica suṇanti ‘‘manussā kira jālavāgurādihatthā gāmato vā nikkhamanti araññe vā vicarantī’’ti| dutiyadivase ca nesaṃ taṃ gāmaṃ piṇḍāya paviṭṭhānaṃ samacchamaṃsaṃ piṇḍapātaṃ abhiharanti| te tena sutena parisaṅkanti ‘‘bhikkhūnaṃ nu kho atthāya kata’’nti, idaṃ <hi rend="bold">sutaparisaṅkitaṃ</hi> nāma, etaṃ gahetuṃ na vaṭṭati| yaṃ evaṃ aparisaṅkitaṃ, taṃ vaṭṭati| sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi <pb ed="P" n="3.0048"/> attano atthāya vā rājayuttādīnaṃ atthāya vā kata’’nti vadanti, kappati|</p>

<p>na heva kho pana passanti na suṇanti, apica tesaṃ gāmaṃ piṇḍāya paviṭṭhānaṃ pattaṃ gahetvā <pb ed="V" n="3.0035"/> samacchamaṃsaṃ piṇḍapātaṃ abhisaṅkharitvā abhiharanti| te parisaṅkanti ‘‘bhikkhūnaṃ nu kho atthāya kata’’nti, idaṃ <hi rend="bold">tadubhayavimuttaparisaṅkitaṃ</hi> nāma| etampi gahetuṃ na vaṭṭati| yaṃ evaṃ aparisaṅkitaṃ, taṃ vaṭṭati<pb ed="M" n="3.0034"/>| sace pana te manussā ‘‘kasmā, bhante, na gaṇhathā’’ti pucchitvā tamatthaṃ sutvā ‘‘nayidaṃ, bhante, bhikkhūnaṃ atthāya kataṃ, amhehi attano atthāya vā rājayuttādīnaṃ atthāya vā kataṃ, pavattamaṃsaṃ vā kataṃ, kappiyameva labhitvā bhikkhūnaṃ atthāya sampādita’’nti vadanti, kappati|</p>

<p>matānaṃ petakiccatthāya maṅgalādīnaṃ vā atthāya katepi eseva nayo| yaṃ yañhi bhikkhūnaṃyeva atthāya akataṃ, yattha ca nibbematikā honti, taṃ sabbaṃ kappati| sace pana ekasmiṃ vihāre bhikkhū uddissa kataṃ hoti, te ca attano atthāya katabhāvaṃ na jānanti, aññe jānanti| ye jānanti, tesaṃ na vaṭṭati, itaresaṃ vaṭṭati| aññe na jānanti, teyeva jānanti, tesaṃyeva na vaṭṭati, aññesaṃ vaṭṭati| tepi ‘‘amhākaṃ atthāya kataṃ’’ti jānanti aññepi ‘‘etesaṃ atthāya kata’’nti jānanti, sabbesampi taṃ na vaṭṭati| sabbe na jānanti, sabbesaṃ vaṭṭati| pañcasu hi sahadhammikesu yassa kassaci vā atthāya uddissa kataṃ sabbesaṃ na kappati|</p>

<p>sace pana koci ekaṃ bhikkhuṃ uddissa pāṇaṃ vadhitvā tassa pattaṃ pūretvā deti, so ce attano atthāya katabhāvaṃ jānaṃyeva gahetvā aññassa bhikkhuno deti, so tassa saddhāya paribhuñjati| kassāpattīti? dvinnampi anāpatti| yañhi uddissa <pb ed="P" n="3.0049"/> kataṃ, tassa abhuttatāya anāpatti, itarassa ajānanatāya| kappiyamaṃsassa hi paṭiggahaṇe āpatti natthi| uddissakatañca ajānitvā bhuttassa pacchā ñatvā āpattidesanākiccaṃ nāma natthi| akappiyamaṃsaṃ pana ajānitvā bhuttena pacchā ñatvāpi āpatti desetabbā| uddissakatañhi ñatvā bhuñjatova āpatti, akappiyamaṃsaṃ ajānitvā bhuttassāpi āpattiyeva| tasmā āpattibhīrukena rūpaṃ sallakkhentenāpi pucchitvāva maṃsaṃ paṭiggahetabbaṃ, paribhogakāle pucchitvā paribhuñjissāmīti vā gahetvā pucchitvāva paribhuñjitabbaṃ| kasmā? duviññeyyattā| acchamaṃsañhi sūkaramaṃsasadisaṃ hoti, dīpimaṃsādīni ca migamaṃsasadisāni, tasmā pucchitvā gahaṇameva vaṭṭatīti vadanti|</p>

<p><hi rend="bold">adiṭṭha</hi>nti <pb ed="V" n="3.0036"/> bhikkhūnaṃ atthāya vadhitvā gayhamānaṃ adiṭṭhaṃ| <hi rend="bold">asuta</hi>nti bhikkhūnaṃ atthāya vadhitvā gahitanti asutaṃ| <hi rend="bold">aparisaṅkita</hi>nti diṭṭhaparisaṅkitādivasena aparisaṅkitaṃ| <hi rend="bold">paribhoganti vadāmī</hi>ti imehi tīhi kāraṇehi parisuddhaṃ <hi rend="bold">tikoṭiparisuddhaṃ</hi> nāma hoti, tassa paribhogo araññe jātasūpeyyasākaparibhogasadiso hoti, tathārūpaṃ paribhuñjantassa mettāvihārissa <pb ed="M" n="3.0035"/> bhikkhuno doso vā vajjaṃ vā natthi, tasmā taṃ paribhuñjitabbanti vadāmīti attho|</p>

<p n="53"> idāni tādisassa paribhoge mettāvihārinopi anavajjataṃ dassetuṃ <hi rend="bold">idha, jīvaka, bhikkhū</hi>tiādimāha| tattha kiñcāpi aniyametvā <hi rend="bold">bhikkhū</hi>ti vuttaṃ, atha kho attānameva sandhāya etaṃ vuttanti veditabbaṃ| bhagavatā hi mahāvacchagottasutte, caṅkīsutte, imasmiṃ sutteti tīsu ṭhānesu attānaṃyeva sandhāya desanā katā| <hi rend="bold">paṇītena</hi> <pb ed="P" n="3.0050"/> <hi rend="bold">piṇḍapātenā</hi>ti heṭṭhā anaṅgaṇasutte yo koci mahaggho piṇḍapāto paṇītapiṇḍapātoti adhippeto, idha pana maṃsūpasecanova adhippeto| <hi rend="bold">agathito</hi>ti taṇhāya agathito| <hi rend="bold">amucchito</hi>ti taṇhāmucchanāya amucchito| <hi rend="bold">anajjhopanno</hi>ti na adhiopanno, sabbaṃ ālumpitvā ekappahāreneva gilitukāmo kāko viya na hotīti attho| <hi rend="bold">ādīnavadassāvī</hi>ti ekarattivāsena udarapaṭalaṃ pavisitvā navahi vaṇamukhehi nikkhamissatītiādinā nayena ādīnavaṃ passanto| <hi rend="bold">nissaraṇapañño paribhuñjatī</hi>ti idamatthamāhāraparibhogoti paññāya paricchinditvā paribhuñjati| <hi rend="bold">attabyābādhāya vā cetetī</hi>ti attadukkhāya vā citeti| <hi rend="bold">sutameta</hi>nti sutaṃ mayā etaṃ pubbe, etaṃ mayhaṃ savanamattamevāti dasseti| <hi rend="bold">sace kho te, jīvaka, idaṃ sandhāya bhāsita</hi>nti, jīvaka, mahābrahmunā vikkhambhanappahānena byāpādādayo pahīnā, tena so mettāvihārī mayhaṃ samucchedappahānena, sace te idaṃ sandhāya bhāsitaṃ, evaṃ sante tava idaṃ vacanaṃ anujānāmīti attho| so sampaṭicchi|</p>

<p n="54"> athassa bhagavā sesabrahmavihāravasenāpi uttari desanaṃ vaḍḍhento ‘‘idha, jīvaka, bhikkhū’’tiādimāha| taṃ uttānatthameva|</p>

<p n="55"> <hi rend="bold">yo</hi> <pb ed="P" n="3.0051"/> <hi rend="bold">kho jīvakā</hi>ti ayaṃ pāṭiekko anusandhi| imasmiñhi ṭhāne bhagavā dvāraṃ thaketi, sattānuddayaṃ dasseti| sace hi kassaci evamassa ‘‘ekaṃ rasapiṇḍapātaṃ datvā kappasatasahassaṃ <pb ed="V" n="3.0037"/> saggasampattiṃ paṭilabhanti, yaṃkiñci katvā paraṃ māretvāpi rasapiṇḍapātova dātabbo’’ti, taṃ paṭisedhento ‘‘yo kho, jīvaka, tathāgataṃ vā’’tiādimāha|</p>

<p>tattha <pb ed="M" n="3.0036"/> <hi rend="bold">iminā paṭhamena ṭhānenā</hi>ti iminā āṇattimatteneva tāva paṭhamena kāraṇena| <hi rend="bold">galappavedhakenā</hi>ti yottena gale bandhitvā kaḍḍhito galena pavedhentena| <hi rend="bold">ārabhiyamāno</hi>ti māriyamāno| <hi rend="bold">akappiyena āsādetī</hi>ti acchamaṃsaṃ sūkaramaṃsanti, dīpimaṃsaṃ vā migamaṃsanti khādāpetvā – ‘‘tvaṃ kiṃ samaṇo nāma, akappiyamaṃsaṃ te khādita’’nti ghaṭṭeti| ye pana dubbhikkhādīsu vā byādhiniggahaṇatthaṃ vā ‘‘acchamaṃsaṃ nāma sūkaramaṃsasadisaṃ, dīpimaṃsaṃ migamaṃsasadisa’’nti jānantā ‘‘sūkaramaṃsaṃ idaṃ, migamaṃsaṃ ida’’nti vatvā hitajjhāsayena khādāpenti, na te sandhāyetaṃ vuttaṃ| tesañhi bahupuññameva hoti| <hi rend="bold">esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañcā</hi>ti ayaṃ āgataphalo viññātasāsano diṭṭhasacco ariyasāvako| imaṃ pana dhammadesanaṃ ogāhanto pasādaṃ uppādetvā dhammakathāya thutiṃ karonto evamāha| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">jīvakasuttavaṇṇanā niṭṭhitā|</p>

</xml>