<xml src="s0202a-m89.xml">

<p rend="subhead"><pgroup id="m89"/><readunit id="m89">9. dhammacetiyasuttavaṇṇanā</readunit></p>

<p rend="bodytext" n="364"><hi rend="paranum">364</hi><hi rend="dot">.</hi> <hi rend="bold">evaṃ</hi> <pb ed="V" n="3.0249"/><pb ed="P" n="3.0348"/> <hi rend="bold">me suta</hi>nti dhammacetiyasuttaṃ| tattha <hi rend="bold">medāḷupa</hi>nti nāmetaṃ tassa, tassa hi nigamassa medavaṇṇā pāsāṇā kirettha ussannā ahesuṃ, tasmā medāḷupanti saṅkhaṃ gataṃ| senāsanaṃ panettha aniyataṃ, tasmā na taṃ vuttaṃ| <hi rend="bold">nagaraka</hi>nti evaṃnāmakaṃ sakyānaṃ nigamaṃ| <hi rend="bold">kenacideva karaṇīyenā</hi>ti na aññena karaṇīyena, ayaṃ pana bandhulasenāpatiṃ saddhiṃ dvattiṃsāya puttehi ekadivaseneva gaṇhathāti āṇāpesi, taṃdivasañcassa bhariyāya mallikāya pañcahi bhikkhusatehi saddhiṃ bhagavā nimantito, buddhappamukhe bhikkhusaṅghe gharaṃ āgantvā nisinnamatte ‘‘senāpati kālaṅkato’’ti sāsanaṃ āharitvā mallikāya adaṃsu| sā paṇṇaṃ gahetvā mukhasāsanaṃ pucchi| ‘‘raññā ayye senāpati saddhiṃ dvattiṃsāya puttehi ekappahāreneva gahāpito’’ti ārocesuṃ| mahājanagataṃ mā karitthāti ovaṭṭikāya paṇṇaṃ katvā bhikkhusaṅghaṃ parivisi| tasmiṃ samaye ekā sappicāṭi nīharitā, sā ummāre āhacca bhinnā, taṃ apanetvā aññaṃ āharāpetvā bhikkhusaṅghaṃ parivisi|</p>

<p rend="bodytext">satthā katabhattakicco kathāsamuṭṭhāpanatthaṃ – ‘‘sappicāṭiyā bhinnapaccayā na cintetabba’’nti āha| tasmiṃ samaye mallikā paṇṇaṃ nīharitvā <pb ed="P" n="3.0349"/> bhagavato purato ṭhapetvā – ‘‘bhagavā imaṃ dvattiṃsāya puttehi saddhiṃ senāpatino matasāsanaṃ, ahaṃ etampi na cintayāmi, sappicāṭipaccayā kiṃ cinteyyāmī’’ti āha| bhagavā – ‘‘mallike, mā cintayi, anamatagge saṃsāre nāma vattamānānaṃ hoti eta’’nti aniccatādipaṭisaṃyuttaṃ dhammakathaṃ katvā agamāsi| mallikā dvattiṃsasuṇisāyo pakkosāpetvā ovādaṃ adāsi| rājā mallikaṃ pakkosāpetvā ‘‘senāpatino amhākaṃ antare <pb ed="M" n="3.0241"/> bhinnadoso atthi natthī’’ti pucchi| natthi sāmīti| so tassā vacanena tassa niddosabhāvaṃ ñatvā vippaṭisārī balavadomanassaṃ uppādesi| so – ‘‘evarūpaṃ nāma adosakārakaṃ maṃ sambhāvayitvā āgataṃ sahāyakaṃ vināsesi’’nti tato paṭṭhāya pāsāde vā nāṭakesu vā rajjasukhesu vā cittassādaṃ alabhamāno tattha tattha vicarituṃ āraddho| etadeva kiccaṃ ahosi| idaṃ sandhāya vuttaṃ ‘‘kenacideva karaṇīyenā’’ti|</p>

<p rend="bodytext"><hi rend="bold">dīghaṃ</hi> <pb ed="V" n="3.0250"/> <hi rend="bold">kārāyana</hi>nti dīghakārāyano nāma bandhulasenāpatissa bhāgineyyo ‘‘etassa me mātulo adosakārako nikkāraṇena ghātito’’ti raññā senāpatiṭṭhāne ṭhapito| taṃ sandhāyetaṃ vuttaṃ| <hi rend="bold">mahaccā rājānubhāvenā</hi>ti mahatā rājānubhāvena<pb ed="P" n="3.0350"/>, dharaṇitalaṃ bhindanto viya sāgaraṃ parivattento viya vicittavesasobhena mahatā balakāyenāti attho| <hi rend="bold">pāsādikānī</hi>ti dassaneneva saha rañjanakāni| <hi rend="bold">pasādanīyānī</hi>ti tasseva vevacanaṃ| atha vā <hi rend="bold">pāsādikānī</hi>ti pasādajanakāni| <hi rend="bold">appasaddānī</hi>ti nissaddāni| <hi rend="bold">appanigghosānī</hi>ti avibhāvitatthena nigghosena rahitāni| <hi rend="bold">vijanavātānī</hi>ti vigatajanavātāni| <hi rend="bold">manussarāhasseyyakānī</hi>ti manussānaṃ rahassakammānucchavikāni, rahassamantaṃ mantentānaṃ anurūpānīti attho| <hi rend="bold">paṭisallānasāruppānī</hi>ti nilīyanabhāvassa ekībhāvassa anucchavikāni| <hi rend="bold">yattha sudaṃ maya</hi>nti na tena tattha bhagavā payirupāsitapubbo, tādisesu pana payirupāsitapubbo, tasmā yādisesu sudaṃ mayanti ayamettha attho|</p>

<p rend="bodytext"><hi rend="bold">atthi, mahārājā</hi>ti paṇḍito senāpati ‘‘rājā bhagavantaṃ mamāyatī’’ti jānāti, so sace maṃ rājā ‘‘kahaṃ bhagavā’’ti vadeyya, adandhāyantena ācikkhituṃ yuttanti carapurise payojetvā bhagavato nivāsanaṭṭhānaṃ ñatvāva viharati| tasmā evamāha| <hi rend="bold">ārāmaṃ pāvisī</hi>ti bahinigame khandhāvāraṃ bandhāpetvā kārāyanena saddhiṃ pāvisi|</p>

<p rend="bodytext" n="366"><hi rend="paranum">366</hi><hi rend="dot">.</hi> <hi rend="bold">vihāro</hi>ti gandhakuṭiṃ sandhāyāhaṃsu| <hi rend="bold">āḷinda</hi>nti <pb ed="P" n="3.0351"/> pamukhaṃ| <hi rend="bold">ukkāsitvā</hi>ti ukkāsitasaddaṃ katvā| <hi rend="bold">aggaḷa</hi>nti kavāṭaṃ| <hi rend="bold">ākoṭehī</hi>ti agganakhena īsakaṃ kuñcikacchiddasamīpe koṭehīti vuttaṃ hoti| dvāraṃ kira atiupari amanussā, atiheṭṭhā dīghajātikā koṭenti| tathā akoṭetvā <pb ed="M" n="3.0242"/> majjhe chiddasamīpe koṭetabbaṃ, idaṃ dvārakoṭṭakavattanti dīpentā vadanti| <hi rend="bold">tatthevā</hi>ti bhikkhūhi vuttaṭṭhāneyeva| <hi rend="bold">khaggañca uṇhīsañcā</hi>ti desanāmattametaṃ,</p>

<p rend="gatha1">vālabījanimuṇhīsaṃ, khaggaṃ chattañcupāhanaṃ|</p>

<p rend="gathalast">oruyha rājā yānamhā, ṭhapayitvā paṭicchadanti|| –</p>

<p rend="unindented">āgatāni pana pañcapi rājakakudhabhaṇḍāni adāsi| kasmā pana adāsīti| atigaruno sammāsambuddhassa <pb ed="V" n="3.0251"/> santikaṃ uddhatavesena gantuṃ na yuttanti ca, ekakova upasaṅkamitvā attano rucivasena sammodissāmi cāti| pañcasu hi rājakakudhabhaṇḍesu nivattitesu tvaṃ nivattāti vattabbaṃ na hoti, sabbe sayameva nivattanti| iti imehi dvīhi kāraṇehi adāsi| <hi rend="bold">rahāyatī</hi>ti rahassaṃ karoti nigūhati| ayaṃ kirassa adhippāyo ‘‘pubbepi ayaṃ rājā samaṇena gotamena saddhiṃ catukkaṇṇamantaṃ mantetvā mayhaṃ mātulaṃ saddhiṃ dvattiṃsāya puttehi gaṇhāpesi, idānipi catukkaṇṇamantaṃ mantetukāmo, kacci nu kho maṃ gaṇhāpessatī’’ti| evaṃ kopavasenassa etadahosi|</p>

<p rend="bodytext"><hi rend="bold">vivari</hi> <pb ed="P" n="3.0352"/> <hi rend="bold">bhagavā dvāra</hi>nti na bhagavā uṭṭhāya dvāraṃ vivari, vivaratūti pana hatthaṃ pasāresi| tato – ‘‘bhagavā tumhehi anekesu kappakoṭīsu dānaṃ dadamānehi na sahatthā dvāravivaraṇakammaṃ kata’’nti sayameva dvāraṃ vivaṭaṃ| taṃ pana yasmā bhagavato manena vivaṭaṃ, tasmā ‘‘vivari bhagavā dvāra’’nti vattuṃ vaṭṭati| <hi rend="bold">vihāraṃ pavisitvā</hi>ti gandhakuṭiṃ pavisitvā| tasmiṃ pana paviṭṭhamatteyeva kārāyano pañca rājakakudhabhaṇḍāni gahetvā khandhāvāraṃ gantvā viṭaṭūbhaṃ āmantesi ‘‘chattaṃ samma ussāpehī’’ti| mayhaṃ pitā kiṃ gatoti? pitaraṃ mā puccha, sace tvaṃ na ussāpesi, taṃ gaṇhitvā ahaṃ ussāpemīti| ‘‘ussāpemi sammā’’ti sampaṭicchi| kārāyano rañño ekaṃ assañca asiñca ekameva ca paricārikaṃ itthiṃ ṭhapetvā – ‘‘sace rājā jīvitena atthiko, mā āgacchatū’’ti viṭaṭūbhassa chattaṃ ussāpetvā taṃ gahetvā sāvatthimeva gato|</p>

<p rend="bodytext" n="367"><hi rend="paranum">367</hi><hi rend="dot">.</hi> <hi rend="bold">dhammanvayo</hi>ti <pb ed="M" n="3.0243"/> paccakkhañāṇasaṅkhātassa dhammassa anunayo anumānaṃ, anubuddhīti attho| idāni yenassa dhammanvayena ‘‘sammāsambuddho bhagavā’’tiādi hoti, taṃ dassetuṃ <hi rend="bold">idha panāhaṃ, bhante</hi>tiādimāha| tattha <hi rend="bold">āpāṇakoṭika</hi>nti pāṇoti jīvitaṃ, taṃ mariyādaṃ anto karitvā, maraṇasamayepi carantiyeva, taṃ na vītikkamantīti vuttaṃ hoti| ‘‘apāṇakoṭika’’ntipi pāṭho, ājīvitapariyantanti attho| yathā <pb ed="P" n="3.0353"/> ekacce jīvitahetu atikkamantā pāṇakoṭikaṃ katvā caranti, na evanti attho| <hi rend="bold">ayampi kho me, bhante</hi>ti buddhasubuddhatāya dhammasvākkhātatāya saṅghasuppaṭipannatāya ca etaṃ evaṃ hoti, evañhi me, bhante, ayaṃ bhagavati dhammanvayo hotīti dīpeti| eseva nayo sabbattha|</p>

<p rend="bodytext" n="369"><hi rend="paranum">369</hi><hi rend="dot">.</hi> <hi rend="bold">na</hi> <pb ed="V" n="3.0252"/> <hi rend="bold">viya maññe cakkhuṃ bandhante</hi>ti cakkhuṃ abandhante viya| apāsādikañhi disvā puna olokanakiccaṃ na hoti, tasmā so cakkhuṃ na bandhati nāma| pāsādikaṃ disvā punappunaṃ olokanakiccaṃ hoti, tasmā so cakkhuṃ bandhati nāma| ime ca apāsādikā, tasmā evamāha| <hi rend="bold">bandhukarogo no</hi>ti kularogo| amhākaṃ kule jātā evarūpā hontīti vadanti| <hi rend="bold">uḷāra</hi>nti mahesakkhaṃ| <hi rend="bold">pubbenāpara</hi>nti pubbato aparaṃ visesaṃ| tattha kasiṇaparikammaṃ katvā samāpattiṃ nibbattento uḷāraṃ pubbe visesaṃ sañjānāti nāma, samāpattiṃ padaṭṭhānaṃ katvā vipassanaṃ vaḍḍhetvā arahattaṃ gaṇhanto uḷāraṃ pubbato aparaṃ visesaṃ sañjānāti nāma|</p>

<p rend="bodytext" n="370"><hi rend="paranum">370</hi><hi rend="dot">.</hi> <hi rend="bold">ghātetāyaṃ vā ghātetu</hi>nti ghātetabbayuttakaṃ ghātetuṃ| <hi rend="bold">jāpetāyaṃ vā jāpetu</hi>nti dhanena vā jāpetabbayuttakaṃ jāpetuṃ jānituṃ adhanaṃ kātuṃ| <hi rend="bold">pabbājetāyaṃ vā pabbājetu</hi>nti raṭṭhato vā pabbājetabbayuttakaṃ pabbājetuṃ|</p>

<p rend="bodytext" n="373"><hi rend="paranum">373</hi><hi rend="dot">.</hi> <hi rend="bold">isidattapurāṇā</hi>ti <pb ed="P" n="3.0354"/> isidatto ca purāṇo ca| tesu eko brahmacārī, eko sadārasantuṭṭho| <hi rend="bold">mamabhattā</hi>ti mama santakaṃ bhattaṃ <pb ed="M" n="3.0244"/> etesanti mamabhattā| <hi rend="bold">mamayānā</hi>ti mama santakaṃ yānaṃ etesanti mamayānā| <hi rend="bold">jīvikāya dātā</hi>ti jīvitavuttiṃ dātā| <hi rend="bold">vīmaṃsamāno</hi>ti upaparikkhamāno| tadā kira rājā niddaṃ anokkantova okkanto viya hutvā nipajji| atha te thapatayo ‘‘katarasmiṃ disābhāge bhagavā’’ti pucchitvā ‘‘asukasmiṃ nāmā’’ti sutvā mantayiṃsu – ‘‘yena sammāsambuddho, tena sīse kate rājā pādato hoti| yena rājā, tena sīse kate satthā pādato hoti, kiṃ karissāmā’’ti? tato nesaṃ etadahosi – ‘‘rājā kuppamāno yaṃ amhākaṃ deti, taṃ acchindeyya| na kho pana mayaṃ sakkoma jānamānā satthāraṃ pādato kātu’’nti rājānaṃ pādato katvā nipajjiṃsu| taṃ sandhāya ayaṃ rājā evamāha|</p>

<p rend="bodytext" n="374"><hi rend="paranum">374</hi><hi rend="dot">.</hi> <hi rend="bold">pakkāmī</hi>ti gandhakuṭito nikkhamitvā kārāyanassa ṭhitaṭṭhānaṃ gato, taṃ tattha adisvā khandhāvāraṭṭhānaṃ gato, tatthāpi aññaṃ adisvā taṃ itthiṃ pucchi| sā sabbaṃ pavattiṃ ācikkhi| rājā – ‘‘na idāni mayā ekakena tattha gantabbaṃ, rājagahaṃ gantvā bhāgineyyena saddhiṃ āgantvā mayhaṃ rajjaṃ gaṇhissāmī’’ti rājagahaṃ gacchanto antarāmagge kaṇājakabhattañceva <pb ed="V" n="3.0253"/> bhuñji, bahaludakañca pivi| tassa sukhumālapakatikassa āhāro na sammā pariṇāmi| so rājagahaṃ pāpuṇantopi vikāle dvāresu pihitesu <pb ed="P" n="3.0355"/> pāpuṇi| ‘‘ajja sālāyaṃ sayitvā sve mayhaṃ bhāgineyyaṃ passissāmī’’ti bahinagare sālāya nipajji| tassa rattibhāge uṭṭhānāni pavattiṃsu, katipayavāre bahi nikkhami| tato paṭṭhāya padasā gantuṃ asakkonto tassā itthiyā aṅke nipajjitvā balavapaccūse kālamakāsi| sā tassa matabhāvaṃ ñatvā – ‘‘dvīsu rajjesu rajjaṃ kāretvā idāni parassa bahinagare anāthasālāya anāthakālakiriyaṃ katvā nipanno mayhaṃ sāmi kosalarājā’’tiādīni vadamānā uccāsaddena paridevituṃ ārabhi| manussā sutvā rañño ārocesuṃ| rājā āgantvā disvā sañjānitvā āgatakāraṇaṃ ñatvā mahāparihārena sarīrakiccaṃ karitvā ‘‘viṭaṭūbhaṃ gaṇhissāmī’’ti bheriṃ carāpetvā balakāyaṃ sannipātesi| amaccā pādesu patitvā – ‘‘sace, deva, tumhākaṃ mātulo arogo assa, tumhākaṃ gantuṃ yuttaṃ bhaveyya, idāni pana viṭaṭūbhopi tumhe <pb ed="M" n="3.0245"/> nissāya chattaṃ ussāpetuṃ arahatiyevā’’ti saññāpetvā nivāresuṃ|</p>

<p rend="bodytext"><hi rend="bold">dhammacetiyānī</hi>ti dhammassa cittīkāravacanāni| tīsu hi ratanesu yattha katthaci cittīkāre kate sabbattha katoyeva hoti, tasmā bhagavati cittīkāre kate dhammopi katova hotīti bhagavā ‘‘dhammacetiyānī’’ti āha| <hi rend="bold">ādibrahmacariyakānī</hi>ti maggabrahmacariyassa ādibhūtāni, pubbabhāgapaṭipattibhūtānīti attho| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">dhammacetiyasuttavaṇṇanā niṭṭhitā|</p>

</xml>