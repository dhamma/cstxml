<xml src="s0201a-m10.xml">
<sutra id="m10"/>
<p rend="subhead">10. satipaṭṭhānasuttavaṇṇanā</p>

<p rend="bodytext" n="105"><hi rend="paranum">105</hi><hi rend="dot">.</hi> evaṃ <pb ed="V" n="1.0235"/><pb ed="P" n="1.0225"/> <hi rend="bold">me suta</hi>nti satipaṭṭhānasuttaṃ| tattha <hi rend="bold">kurūsu viharatī</hi>ti kurunāmakā jānapadino rājakumārā, tesaṃ nivāso ekopi janapado ruḷhīsaddena <hi rend="bold">kurū</hi>ti vuccati, tasmiṃ kurūsu janapade| aṭṭhakathācariyā panāhu – mandhātukāle tīsu dīpesu manussā jambudīpo nāma buddhapaccekabuddhamahāsāvakacakkavattipabhutīnaṃ uttamapurisānaṃ uppattibhūmi uttamadīpo atiramaṇīyoti sutvā raññā mandhātucakkavattinā cakkaratanaṃ purakkhatvā cattāro dīpe anusaṃyāyantena saddhiṃ āgamaṃsu| tato rājā pariṇāyakaratanaṃ pucchi –</p>

<p rend="bodytext">‘‘atthi nu kho manussalokato ramaṇīyataraṃ ṭhāna’’nti?</p>

<p rend="bodytext">‘‘kasmā deva evaṃ bhaṇasi?</p>

<p rend="bodytext">‘‘kiṃ na passasi candimasūriyānaṃ ānubhāvaṃ?</p>

<p rend="bodytext">‘‘nanu etesaṃ ṭhānaṃ ito ramaṇīyatara’’nti?</p>

<p rend="bodytext">rājā cakkaratanaṃ purakkhatvā tattha agamāsi| cattāro mahārājāno ‘‘mandhātumahārājā āgato’’ti sutvāva ‘‘mahiddhiko mahānubhāvo rājā na sakkā yuddhena paṭibāhitu’’nti sakarajjaṃ niyyātesuṃ| so taṃ gahetvā puna pucchi – ‘‘atthi nu kho ito ramaṇīyataraṃ ṭhāna’’nti| athassa tāvatiṃsabhavanaṃ kathayiṃsu – ‘‘tāvatiṃsabhavanaṃ, deva, ramaṇīyataraṃ, tattha sakkassa devarañño ime cattāro mahārājāno paricārakā dovārikabhūmiyaṃ tiṭṭhanti| sakko devarājā mahiddhiko mahānubhāvo| tassimāni pana upabhogaṭṭhānāni, yojanasahassubbedho vejayantapāsādo, pañcayojanasatubbedhā sudhammā devasabhā, diyaḍḍhayojanasatiko vejayantaratho, tathā erāvaṇo hatthī, dibbarukkhasahassapaṭimaṇḍitaṃ <pb ed="M" n="1.0231"/> nandanavanaṃ cittalatāvanaṃ phārusakavanaṃ missakavanaṃ<pb ed="V" n="1.0236"/>| yojanasatubbedho pāricchattako koviḷāro, tassa heṭṭhā saṭṭhiyojanāyāmā paṇṇāsayojanavitthatā pañcadasayojanubbedhā jayasumanapupphavaṇṇā paṇḍukambalasilā, yassā mudutāya sakkassa nisīdato upaḍḍhakāyo anupavisatī’’ti|</p>

<p rend="bodytext">taṃ sutvā rājā tattha gantukāmo cakkaratanaṃ abbhukkiri<pb ed="P" n="1.0226"/>| taṃ ākāse patiṭṭhāsi saddhiṃ caturaṅginiyā senāya| atha dvinnaṃ devalokānaṃ vemajjhato cakkaratanaṃ otaritvā pathaviyaṃ patiṭṭhāsi saddhiṃ pariṇāyakaratanappamukhāya caturaṅginiyā senāya| rājā ekakova tāvatiṃsabhavanaṃ agamāsi| sakko ‘‘mandhātā āgato’’ti sutvāva tassa paccuggamanaṃ katvā – ‘‘svāgataṃ te, mahārāja, sakaṃ te, mahārāja| anusāsa, mahārājā’’ti vatvā saddhiṃ nāṭakehi rajjaṃ dvebhāge katvā ekaṃ bhāgamadāsi| rañño tāvatiṃsabhavane patiṭṭhitamattasseva manussabhāvo vigacchi, devabhāvo pāturahosi|</p>

<p rend="bodytext">tassa kira sakkena saddhiṃ paṇḍukambalasilāyaṃ nisinnassa akkhinimisamattena nānattaṃ paññāyati| taṃ asallakkhentā devā sakkassa ca tassa ca nānatte muyhanti| so tattha dibbasampattiṃ anubhavamāno yāva chattiṃsa sakkā uppajjitvā cutā, tāva rajjaṃ kāretvā atittoyeva kāmehi tato cavitvā attano uyyāne patiṭṭhito vātātapena phuṭṭhagatto kālamakāsi|</p>

<p rend="bodytext">cakkaratane pana pathaviyaṃ patiṭṭhite pariṇāyakaratanaṃ suvaṇṇapaṭṭe mandhātuupāhanaṃ likhāpetvā idaṃ mandhāturajjanti rajjamanusāsi| tepi tīhi dīpehi āgatamanussā puna gantuṃ asakkontā pariṇāyakaratanaṃ upasaṅkamitvā ‘‘deva mayaṃ rañño ānubhāvena āgatā, idāni gantuṃ na sakkoma, vasanaṭṭhānaṃ no dehī’’ti yāciṃsu| so tesaṃ ekekaṃ janapadamadāsi| tattha pubbavidehato āgatamanussehi āvasitapadeso tāyeva purimasaññāya <hi rend="bold">videharaṭṭha</hi>nti nāmaṃ labhi| aparagoyānato āgatamanussehi āvasitapadeso <hi rend="bold">aparantajanapado</hi>ti nāmaṃ labhi| uttarakuruto āgatamanussehi āvasitapadeso <hi rend="bold">kururaṭṭha</hi>nti nāmaṃ labhīti<pb ed="M" n="1.0232"/>| bahuke pana gāmanigamādayo upādāya bahuvacanena voharīyati| tena vuttaṃ <hi rend="bold">‘‘kurūsu viharatī’’</hi>ti|</p>

<p rend="bodytext"><hi rend="bold">kammāsadhammaṃ</hi> <pb ed="V" n="1.0237"/> <hi rend="bold">nāma kurūnaṃ nigamo</hi>ti| <hi rend="bold">kammāsadhamma</hi>nti ettha keci dha-kārassa da-kārena atthaṃ vaṇṇayanti| kammāso ettha damitoti <hi rend="bold">kammāsadammo| kammāso</hi>ti kammāsapādo porisādo vuccati| tassa kira pāde khāṇukena viddhaṭṭhāne vaṇo ruhanto cittadārusadiso hutvā ruhi, tasmā <hi rend="bold">kammāsapādo</hi>ti paññāyittha<pb ed="P" n="1.0227"/>| so ca tasmiṃ okāse damito porisādabhāvato paṭisedhito| kena? mahāsattena| katarasmiṃ jātaketi? <hi rend="bold">mahāsutasomajātake</hi>ti eke| ime pana therā <hi rend="bold">jayaddisajātake</hi>ti vadanti| tadā hi mahāsattena kammāsapādo damito| yathāha –</p>

<p rend="gatha1">‘‘putto yadā homi jayaddisassa,</p>

<p rend="gatha2">pañcālaraṭṭhādhipatissa atrajo|</p>

<p rend="gatha3">cajitvāna pāṇaṃ pitaraṃ pamocayiṃ,</p>

<p rend="gathalast">kammāsapādampi cahaṃ pasādayi’’nti||</p>

<p rend="bodytext">keci pana dha-kāreneva atthaṃ vaṇṇayanti| kururaṭṭhavāsīnaṃ kira kuruvattadhammo tasmiṃ kammāso jāto, tasmā taṃ ṭhānaṃ kammāso ettha dhammo jātoti <hi rend="bold">kammāsadhamma</hi>nti vuccati| tattha niviṭṭhanigamassāpi etadeva nāmaṃ| bhummavacanena kasmā na vuttanti? avasanokāsato| bhagavato kira tasmiṃ nigame vasanokāso koci vihāro nāhosi| nigamato pana apakkamma aññatarasmiṃ udakasampanne ramaṇīye bhūmibhāge mahāvanasaṇḍo ahosi| tattha bhagavā vihāsi| taṃ nigamaṃ gocaragāmaṃ katvā, tasmā evamettha attho veditabbo ‘‘kurūsu viharati kammāsadhammaṃ nāma kurūnaṃ nigamo, taṃ gocaragāmaṃ katvā’’ti|</p>

<p rend="subhead">uddesavārakathāvaṇṇanā</p>

<p rend="bodytext" n="106"><hi rend="paranum">106</hi><hi rend="dot">.</hi> <hi rend="bold">ekāyano ayaṃ, bhikkhave, maggo</hi>ti| kasmā bhagavā idaṃ suttamabhāsi? kururaṭṭhavāsīnaṃ gambhīradesanāpaṭiggahaṇasamatthatāya| kururaṭṭhavāsino kira bhikkhū bhikkhuniyo upāsakā upāsikāyo utupaccayādisampannattā tassa raṭṭhassa sappāyutupaccayasevanena niccaṃ <pb ed="M" n="1.0233"/> kallasarīrā kallacittā ca honti| te cittasarīrakallatāya anuggahitapaññābalā gambhīrakathaṃ pariggahetuṃ samatthā honti| tena tesaṃ bhagavā imaṃ gambhīradesanāpaṭiggahaṇasamatthataṃ sampassanto ekavīsatiyā <pb ed="V" n="1.0238"/> ṭhānesu kammaṭṭhānaṃ arahatte pakkhipitvā idaṃ gambhīratthaṃ satipaṭṭhānasuttaṃ abhāsi| yathā hi puriso suvaṇṇacaṅkoṭakaṃ labhitvā tattha nānāpupphāni pakkhipeyya, suvaṇṇamañjūsaṃ <pb ed="P" n="1.0228"/> vā pana labhitvā sattaratanāni pakkhipeyya, evaṃ bhagavā kururaṭṭhavāsiparisaṃ labhitvā gambhīradesanaṃ desesi| tenevettha aññānipi gambhīratthāni dīghanikāye <hi rend="bold">mahānidānaṃ mahāsatipaṭṭhānaṃ</hi> imasmiṃ majjhimanikāye <hi rend="bold">sāropamaṃ rukkhūpamaṃ raṭṭhapālaṃ māgaṇḍiyaṃ āneñjasappāya</hi>nti aññānipi suttāni desesi|</p>

<p rend="bodytext">apica tasmiṃ janapade catasso parisā pakatiyāva satipaṭṭhānabhāvanānuyogamanuyuttā viharanti, antamaso dāsakammakaraparijanāpi satipaṭṭhānappaṭisaṃyuttameva kathaṃ kathenti| udakatitthasuttakantanaṭṭhānādīsupi niratthakakathā nāma na pavattati| sace kāci itthī ‘‘amma tvaṃ kataraṃ satipaṭṭhānabhāvanaṃ manasikarosī’’ti pucchitā ‘‘na kiñcī’’ti vadati| taṃ garahanti ‘‘dhiratthu tava jīvitaṃ, jīvamānāpi tvaṃ matasadisā’’ti| atha naṃ ‘‘mā dāni puna evamakāsī’’ti ovaditvā aññataraṃ satipaṭṭhānaṃ uggaṇhāpenti| yā pana ‘‘ahaṃ asukaṃ satipaṭṭhānaṃ manasikaromī’’ti vadati| tassā ‘‘sādhu sādhū’’ti sādhukāraṃ datvā ‘‘tava jīvitaṃ sujīvitaṃ, tvaṃ nāma manussattaṃ pattā, tavatthāya sammāsambuddho uppanno’’tiādīhi pasaṃsanti| na kevalañcettha manussajātiyāyeva satipaṭṭhānamanasikārayuttā, te nissāya viharantā tiracchānagatāpi| tatridaṃ vatthu – eko kira naṭako suvapotakaṃ gahetvā sikkhāpento vicarati| so bhikkhunupassayaṃ upanissāya vasitvā gamanakāle suvapotakaṃ pamussitvā gato| taṃ sāmaṇeriyo gahetvā paṭijaggiṃsu| buddharakkhitotissa nāmaṃ akaṃsu| taṃ ekadivasaṃ purato nisinnaṃ disvā mahātherī āha – ‘‘buddharakkhitā’’ti?</p>

<p rend="bodytext">kiṃ ayyeti|</p>

<p rend="bodytext">atthi koci tava manasikāroti?</p>

<p rend="bodytext">natthi ayyeti|</p>

<p rend="bodytext">āvuso<pb ed="V" n="1.0239"/>, pabbajitānaṃ santike vasantena nāma vissaṭṭhattabhāvena bhavituṃ na vaṭṭati, kocideva <pb ed="P" n="1.0229"/> manasikāro icchitabbo, tvaṃ pana aññaṃ na sakkhissasi ‘‘aṭṭhi aṭṭhī’’ti <pb ed="M" n="1.0234"/> sajjhāyaṃ karohīti| so theriyā ovāde ṭhatvā ‘‘aṭṭhi aṭṭhī’’ti sajjhāyanto carati|</p>

<p rend="bodytext">taṃ ekadivasaṃ pātova toraṇagge nisīditvā bālātapaṃ tapamānaṃ eko sakuṇo nakhapañjarena aggahesi| so ‘‘kiri kirī’’ti saddamakāsi| sāmaṇeriyo sutvā ‘‘ayye buddharakkhito sakuṇena gahito, mocema na’’nti leḍḍuādīni gahetvā anubandhitvā mocesuṃ| taṃ ānetvā purato ṭhapitaṃ therī āha –</p>

<p rend="bodytext">‘‘buddharakkhita, sakuṇena gahitakāle kiṃ cintesī’’ti?</p>

<p rend="bodytext">na ayye aññaṃ cintesiṃ, ‘‘aṭṭhipuñjova aṭṭhipuñjaṃ gahetvā gacchati, katarasmimpi ṭhāne vippakirissatī’’ti evaṃ ayye aṭṭhipuñjameva cintesinti|</p>

<p rend="bodytext">sādhu sādhu, buddharakkhita, anāgate bhavakkhayassa te paccayo bhavissatīti| evaṃ tattha tiracchānagatāpi satipaṭṭhānamanasikārayuttā, tasmā nesaṃ bhagavā satipaṭṭhānabuddhimeva janento idaṃ suttaṃ abhāsi|</p>

<p rend="bodytext">tattha <hi rend="bold">ekāyano</hi>ti ekamaggo| maggassa hi –</p>

<p rend="gatha1">‘‘maggo pantho patho pajjo, añjasaṃ vaṭumāyanaṃ|</p>

<p rend="gathalast">nāvā uttarasetū ca, kullo ca bhisisaṅkamo’’ti|| (cūḷani. 101) –</p>

<p rend="unindented">bahūni nāmāni| svāyaṃ idha ayananāmena vutto| tasmā <hi rend="bold">ekāyano ayaṃ, bhikkhave, maggo</hi>ti ettha ekamaggo ayaṃ, bhikkhave, maggo, na dvedhāpathabhūtoti evamattho daṭṭhabbo| atha vā ekena ayitabboti ekāyano| <hi rend="bold">ekenā</hi>ti gaṇasaṅgaṇikaṃ pahāya vūpakaṭṭhena pavivittacittena| <hi rend="bold">ayitabbo</hi>ti paṭipajjitabbo| ayanti vā etenāti <hi rend="bold">ayano,</hi> saṃsārato nibbānaṃ gacchantīti attho<pb ed="V" n="1.0240"/>| ekassa ayano <hi rend="bold">ekāyano, ekassā</hi>ti seṭṭhassa| sabbasattānaṃ seṭṭho ca bhagavā, tasmā bhagavatoti vuttaṃ hoti| kiñcāpi hi tena aññepi ayanti, evaṃ santepi bhagavatova so ayano tena uppāditattā| yathāha ‘‘so hi, brāhmaṇa, bhagavā anuppannassa maggassa uppādetā’’tiādi (ma. ni. 3.79)| ayatīti vā <hi rend="bold">ayano,</hi> gacchati pavattatīti attho| ekasmiṃ ayanoti <hi rend="bold">ekāyano,</hi> imasmiṃyeva dhammavinaye pavattati, na aññatrāti vuttaṃ hoti| yathāha <pb ed="P" n="1.0230"/> ‘‘imasmiṃ kho, subhadda, dhammavinaye ariyo aṭṭhaṅgiko maggo upalabbhatī’’ti (dī. ni. 2.214)| desanābhedoyeva heso, attho paneko| apica <pb ed="M" n="1.0235"/> ekaṃ ayatīti ekāyano| pubbabhāge nānāmukhabhāvanānayappavattopi aparabhāge ekaṃ nibbānameva gacchatīti vuttaṃ hoti| yathāha brahmā sahampati –</p>

<p rend="gatha1">‘‘ekāyanaṃ jātikhayantadassī,</p>

<p rend="gatha2">maggaṃ pajānāti hitānukampī|</p>

<p rend="gatha3">etena maggena tariṃsu pubbe,</p>

<p rend="gathalast">tarissanti ye ca taranti ogha’’nti|| (saṃ. ni. 5.409)|</p>

<p rend="bodytext">keci pana ‘‘na pāraṃ diguṇaṃ yantī’’ti gāthānayena yasmā ekavāraṃ nibbānaṃ gacchati| tasmā ‘‘ekāyano’’ti vadanti, taṃ na yujjati| imassa hi atthassa sakiṃ ayanoti iminā byañjanena bhavitabbaṃ| yadi pana ekaṃ ayanamassa ekā gati pavattīti evamatthaṃ yojetvā vucceyya, byañjanaṃ yujjeyya, attho pana ubhayathāpi na yujjati| kasmā? idha pubbabhāgamaggassa adhippetattā| kāyādicatuārammaṇappavatto hi pubbabhāgasatipaṭṭhānamaggo idha adhippeto, na lokuttaro| so ca anekavārampi ayati, anekañcassa ayanaṃ hoti|</p>

<p rend="bodytext">pubbepi ca imasmiṃ pade mahātherānaṃ sākacchā ahosiyeva| tipiṭakacūḷanāgatthero ‘‘pubbabhāgasatipaṭṭhānamaggo’’ti āha| ācariyo panassa tipiṭakacūḷasumatthero ‘‘missakamaggo’’ti āha| pubbabhāgo bhanteti| missako āvusoti| ācariye punappunaṃ bhaṇante appaṭibāhitvā tuṇhī ahosi| pañhaṃ avinicchinitvāva uṭṭhahiṃsu| athācariyatthero nhānakoṭṭhakaṃ gacchanto ‘‘mayā missakamaggo kathito, cūḷanāgo pubbabhāgoti ādāya voharati<pb ed="V" n="1.0241"/>, ko nu kho ettha nicchayo’’ti suttantaṃ ādito paṭṭhāya parivattento ‘‘yo hi koci, bhikkhave, ime cattāro satipaṭṭhāne evaṃ bhāveyya satta vassānī’’ti imasmiṃ ṭhāne sallakkhesi, lokuttaramaggo uppajjitvā satta vassāni tiṭṭhamāno nāma natthi, mayā vutto missakamaggo na labbhati, cūḷanāgena diṭṭho pubbabhāgamaggova labbhatīti ñatvā aṭṭhamiyaṃ dhammassavane saṅghuṭṭhe agamāsi|</p>

<p rend="bodytext">porāṇakattherā <pb ed="M" n="1.0236"/><pb ed="P" n="1.0231"/> kira piyadhammassavanā honti| saddaṃ sutvāva ‘‘ahaṃ paṭhamaṃ, ahaṃ paṭhama’’nti ekappahāreneva osaranti| tasmiñca divase cūḷanāgattherassa vāro| tena dhammāsane nisīditvā vījaniṃ gahetvā pubbagāthāsu vuttāsu therassa āsanapiṭṭhiyaṃ ṭhitassa etadahosi ‘‘raho nisīditvā na vakkhāmī’’ti| porāṇakattherā hi anusūyakā honti, na attano rucimeva ucchubhāraṃ viya evaṃ ukkhipitvā vicaranti, kāraṇameva gaṇhanti, akāraṇaṃ vissajjenti| tasmā thero ‘‘āvuso cūḷanāgā’’ti āha| so ācariyassa viya saddoti dhammaṃ ṭhapetvā ‘‘kiṃ bhante’’ti āha| āvuso cūḷanāga mayā vutto missakamaggo na labbhati, tayā vutto pubbabhāgasatipaṭṭhānamaggova labbhatīti|</p>

<p rend="bodytext">thero cintesi ‘‘amhākaṃ ācariyo sabbapariyattiko tepiṭako sutabuddho, evarūpassapi nāma bhikkhuno ayaṃ pañho āluḷeti, anāgate mama bhātikā imaṃ pañhaṃ āluḷessantīti suttaṃ gahetvā imaṃ pañhaṃ niccalaṃ karissāmī’’ti paṭisambhidāmaggato ‘‘ekāyanamaggo vuccati pubbabhāgasatipaṭṭhānamaggo –</p>

<p rend="gatha1">‘‘maggānaṭṭhaṅgiko seṭṭho, saccānaṃ caturo padā|</p>

<p rend="gathalast">virāgo seṭṭho dhammānaṃ, dvipadānañca cakkhumā||</p>

<p rend="gatha1">eseva maggo natthañño, dassanassa visuddhiyā|</p>

<p rend="gatha2">etañhi tumhe paṭipajjatha, mārasenappamaddanaṃ|</p>

<p rend="gathalast">etañhi tumhe paṭipannā, dukkhassantaṃ karissathā’’ti|| (dha. pa. 273-275) –</p>

<p rend="unindented">suttaṃ <pb ed="V" n="1.0242"/> āharitvā ṭhapesi|</p>

<p rend="bodytext"><hi rend="bold">maggo</hi>ti kenaṭṭhena maggo? nibbānagamanaṭṭhena nibbānatthikehi magganiyaṭṭhena ca| <hi rend="bold">sattānaṃ visuddhiyā</hi>ti rāgādīhi malehi abhijjhāvisamalobhādīhi ca upakkilesehi kiliṭṭhacittānaṃ sattānaṃ visuddhatthāya| tathā hi imināva maggena ito satasahassakappādhikānaṃ catunnaṃ <pb ed="P" n="1.0232"/> asaṅkhyeyyānaṃ upari ekasmiññeva kappe nibbatte taṇhaṅkaramedhaṅkarasaraṇaṅkaradīpaṅkaranāmake buddhe ādiṃ katvā sakyamunipariyosānā aneke sammāsambuddhā anekasatā paccekabuddhā gaṇanapathaṃ vītivattā ariyasāvakā cāti ime <pb ed="M" n="1.0237"/> sattā sabbe cittamalaṃ pavāhetvā paramavisuddhiṃ pattā| rūpamalavasena pana saṃkilesavodānapaññattiyeva natthi| tathā hi –</p>

<p rend="gatha1">rūpena saṃkiliṭṭhena, saṃkilissanti māṇavā|</p>

<p rend="gathalast">rūpe suddhe visujjhanti, anakkhātaṃ mahesinā||</p>

<p rend="gatha1">cittena saṃkiliṭṭhena, saṃkilissanti māṇavā|</p>

<p rend="gathalast">citte suddhe visujjhanti, iti vuttaṃ mahesinā||</p>

<p rend="bodytext">yathāha ‘‘cittasaṃkilesā, bhikkhave, sattā saṃkilissanti, cittavodānā visujjhantī’’ti (saṃ. ni. 3.100)| tañca cittavodānaṃ iminā satipaṭṭhānamaggena hoti| tenāha ‘‘sattānaṃ visuddhiyā’’ti|</p>

<p rend="bodytext"><hi rend="bold">sokaparidevānaṃ samatikkamāyā</hi>ti sokassa ca paridevassa ca samatikkamāya, pahānāyāti attho| ayañhi maggo bhāvito <hi rend="bold">santatimahāmattā</hi>dīnaṃ viya sokasamatikkamāya, <hi rend="bold">paṭācārā</hi>dīnaṃ viya ca paridevasamatikkamāya ca saṃvattati| tenāha ‘‘sokaparidevānaṃ samatikkamāyā’’ti| kiñcāpi hi santatimahāmatto –</p>

<p rend="gatha1">‘‘yaṃ <pb ed="V" n="1.0243"/> pubbe taṃ visodhehi, pacchā te māhu kiñcanaṃ|</p>

<p rend="gathalast">majjhe ce no gahessasi, upasanto carissasī’’ti|| (su. ni. 955)|</p>

<p rend="bodytext">imaṃ gāthaṃ sutvā saha paṭisambhidāhi arahattaṃ patto|</p>

<p rend="bodytext">paṭācārā –</p>

<p rend="gatha1">‘‘na santi puttā tāṇāya, na pitā nāpi bandhavā|</p>

<p rend="gathalast">antakenādhipannassa, natthi ñātīsu tāṇatā’’ti|| (dha. pa. 288)|</p>

<p rend="bodytext">imaṃ gāthaṃ sutvā sotāpattiphale patiṭṭhitā| yasmā pana kāyavedanācittadhammesu kañci dhammaṃ anāmasitvā bhāvanā nāma natthi, tasmā tepi imināva maggena sokaparideve samatikkantāti veditabbā|</p>

<p rend="bodytext"><hi rend="bold">dukkhadomanassānaṃ atthaṅgamāyā</hi>ti kāyikadukkhassa <pb ed="P" n="1.0233"/> ca cetasikadomanassassa cāti imesaṃ dvinnaṃ atthaṅgamāya, nirodhāyāti attho| ayañhi maggo bhāvito tissattherādīnaṃ viya dukkhassa, sakkādīnaṃ viya ca domanassassa atthaṅgamāya saṃvattati|</p>

<p rend="bodytext">tatrāyaṃ <pb ed="M" n="1.0238"/> atthadīpanā – sāvatthiyaṃ kira <hi rend="bold">tisso</hi> nāma kuṭumbikaputto cattālīsa hiraññakoṭiyo pahāya pabbajitvā agāmake araññe viharati| tassa kaniṭṭhabhātubhariyā ‘‘gacchatha naṃ jīvitā voropethā’’ti pañcasate core pesesi| te gantvā theraṃ parivāretvā nisīdiṃsu| thero āha ‘‘kasmā āgatattha upāsakā’’ti? taṃ jīvitā voropessāmāti| pāṭibhogaṃ me upāsakā gahetvā ajjekarattiṃ jīvitaṃ dethāti| ko te, samaṇa, imasmiṃ ṭhāne pāṭibhogo bhavissatīti? thero mahantaṃ pāsāṇaṃ gahetvā dve ūruṭṭhīni bhinditvā ‘‘vaṭṭati upāsakā pāṭibhogo’’ti āha| te apakkamitvā caṅkamanasīse aggiṃ katvā nipajjiṃsu| therassa vedanaṃ vikkhambhetvā sīlaṃ paccavekkhato parisuddhaṃ sīlaṃ nissāya pītipāmojjaṃ uppajji<pb ed="V" n="1.0244"/>| tato anukkamena vipassanaṃ vaḍḍhento tiyāmarattiṃ samaṇadhammaṃ katvā aruṇuggamane arahattaṃ patto imaṃ udānaṃ udānesi –</p>

<p rend="gatha1">‘‘ubho pādāni bhinditvā, saññapessāmi vo ahaṃ|</p>

<p rend="gathalast">aṭṭiyāmi harāyāmi, sarāgamaraṇaṃ ahaṃ||</p>

<p rend="gatha1">evāhaṃ cintayitvāna, yathābhūtaṃ vipassisaṃ|</p>

<p rend="gathalast">sampatte aruṇuggamhi, arahattamapāpuṇi’’nti||</p>

<p rend="bodytext">aparepi tiṃsa bhikkhū bhagavato santike kammaṭṭhānaṃ gahetvā araññavihāre vassaṃ upagantvā ‘‘āvuso, tiyāmarattiṃ samaṇadhammova kātabbo, na aññamaññassa santikaṃ āgantabba’’nti vatvā vihariṃsu| tesaṃ samaṇadhammaṃ katvā paccūsasamaye pacalāyantānaṃ eko byaggho āgantvā ekekaṃ bhikkhuṃ gahetvā gacchati| na koci ‘‘maṃ byaggho gaṇhī’’ti vācampi nicchāresi| evaṃ pañcasu dasasu bhikkhūsu khāditesu uposathadivase ‘‘itare, āvuso, kuhi’’nti pucchitvā ñatvā ca ‘‘idāni gahitena, gahitomhīti vattabba’’nti vatvā vihariṃsu|</p>

<p rend="bodytext">atha aññataraṃ daharabhikkhuṃ purimanayeneva byaggho gaṇhi| so ‘‘byaggho, bhante’’ti āha| bhikkhū kattaradaṇḍe ca ukkāyo ca gahetvā mocessāmāti anubandhiṃsu| byaggho bhikkhūnaṃ agatiṃ chinnataṭaṭṭhānaṃ <pb ed="P" n="1.0234"/> āruyha taṃ bhikkhuṃ pādaṅguṭṭhakato paṭṭhāya khādituṃ ārabhi| itarepi ‘‘idāni<pb ed="M" n="1.0239"/>, sappurisa, amhehi kattabbaṃ natthi, bhikkhūnaṃ viseso nāma evarūpe ṭhāne paññāyatī’’ti āhaṃsu| so byagghamukhe nipannova taṃ vedanaṃ vikkhambhetvā vipassanaṃ vaḍḍhento yāva gopphakā khāditasamaye sotāpanno hutvā, yāva jaṇṇukā khāditasamaye sakadāgāmī, yāva nābhiyā khāditasamaye anāgāmī hutvā, hadayarūpe akhāditeyeva saha paṭisambhidāhi arahattaṃ patvā imaṃ udānaṃ udānesi –</p>

<p rend="gatha1">‘‘sīlavā <pb ed="V" n="1.0245"/> vatasampanno, paññavā susamāhito|</p>

<p rend="gathalast">muhuttaṃ pamādamanvāya, byagghenoruddhamānaso||</p>

<p rend="gatha1">pañjarasmiṃ gahetvāna, silāya uparīkato|</p>

<p rend="gatha2">kāmaṃ khādatu maṃ byaggho, bhakkho kāyo amittānaṃ|</p>

<p rend="gathalast">paṭiladdhe kammaṭṭhāne, maraṇaṃ hehiti bhaddaka’’nti||</p>

<p rend="bodytext">aparopi pītamallatthero nāma gihikāle tīsu rajjesu paṭākaṃ gahetvā <hi rend="bold">tambapaṇṇidīpaṃ</hi> āgamma rājānaṃ disvā raññā katānuggaho ekadivasaṃ kilañjakāpaṇasāladvārena gacchanto ‘‘rūpaṃ, bhikkhave, na tumhākaṃ, taṃ pajahatha, taṃ vo pahīnaṃ dīgharattaṃ hitāya sukhāya bhavissatī’’ti (saṃ. ni. 3.33-34) natumhākavaggaṃ sutvā cintesi ‘‘neva kira rūpaṃ attano, na vedanā’’ti| so taṃyeva aṅkusaṃ katvā nikkhamitvā mahāvihāraṃ gantvā pabbajjaṃ yācitvā pabbajito upasampanno dvemātikā paguṇaṃ katvā tiṃsa bhikkhū gahetvā gabalavāliyaṅgaṇaṃ gantvā samaṇadhammamakāsi| pādesu avahantesu jaṇṇukehi caṅkamati| tamenaṃ rattiṃ eko migaluddako migoti maññamāno sattiyā pahari| satti vinivijjhitvā gatā| so taṃ sattiṃ harāpetvā pahāramukhāni tiṇavaṭṭiyā pūrāpetvā pāsāṇapiṭṭhiyaṃ attānaṃ nisīdāpetvā okāsaṃ kāretvā vipassanaṃ vaḍḍhetvā saha paṭisambhidāhi arahattaṃ patvā ukkāsitasaddena āgatānaṃ bhikkhūnaṃ byākaritvā imaṃ udānaṃ udānesi –</p>

<p rend="gatha1">‘‘bhāsitaṃ <pb ed="P" n="1.0235"/> buddhaseṭṭhassa, sabbalokaggavādino|</p>

<p rend="gathalast">na tumhākamidaṃ rūpaṃ, taṃ jaheyyātha bhikkhavo||</p>

<p rend="gatha1">aniccā <pb ed="M" n="1.0240"/> vata saṅkhārā, uppādavayadhammino|</p>

<p rend="gathalast">uppajjitvā nirujjhanti, tesaṃ vūpasamo sukho’’ti||</p>

<p rend="bodytext">atha naṃ bhikkhū āhaṃsu ‘‘sace, bhante, sammāsambuddho arogo abhavissā, addhā te muddhamatthake <pb ed="V" n="1.0246"/> hatthaṃ pasāretvā sīsaṃ parāmaseyyā’’ti| ettāvatā ayaṃ maggo tissattherādīnaṃ viya dukkhassa atthaṅgamāya saṃvattati|</p>

<p rend="bodytext">sakko pana devānamindo attano pañcavidhaṃ pubbanimittaṃ disvā maraṇabhayasantajjito domanassajāto bhagavantaṃ upasaṅkamitvā pañhaṃ pucchi| so upekkhāpañhavissajjanāvasāne asītisahassāhi devatāhi saddhiṃ sotāpattiphale patiṭṭhāsi| sā cassa upapatti puna pākatikāva ahosi|</p>

<p rend="bodytext">subrahmāpi devaputto accharāsahassaparivāro saggasampattiṃ anubhoti, tattha pañcasatā accharāyo rukkhato pupphāni ocinantiyo cavitvā niraye upapannā| so ‘‘kiṃ imā cirāyantī’’ti upadhārento tāsaṃ niraye nibbattabhāvaṃ disvā ‘‘kittakaṃ nu kho mama āyū’’ti upaparikkhanto attanopi āyuparikkhayaṃ viditvā tattheva niraye nibbattanabhāvaṃ disvā bhīto ativiya domanassajāto hutvā ‘‘imaṃ me domanassaṃ satthā vinayissati na añño’’ti avasesā pañcasatā accharāyo gahetvā bhagavantaṃ upasaṅkamitvā pañhaṃ pucchi –</p>

<p rend="gatha1">‘‘niccaṃ utrastamidaṃ cittaṃ, niccaṃ ubbiggidaṃ mano|</p>

<p rend="gatha2">anuppannesu kicchesu, atho uppatitesu ca|</p>

<p rend="gathalast">sace atthi anutrastaṃ, taṃ me akkhāhi pucchito’’ti|| (saṃ. ni. 1.98)|</p>

<p rend="bodytext">tato naṃ bhagavā āha –</p>

<p rend="gatha1">‘‘nāññatra bojjhā tapasā, nāññatrindriyasaṃvarā|</p>

<p rend="gathalast">nāññatra sabbanissaggā, sotthiṃ passāmi pāṇina’’nti|| (saṃ. ni. 1.98)|</p>

<p rend="bodytext">so <pb ed="P" n="1.0236"/> desanāpariyosāne pañcahi accharāsatehi saddhiṃ sotāpattiphale patiṭṭhāya taṃ sampattiṃ <pb ed="V" n="1.0247"/> thāvaraṃ katvā devalokameva agamāsīti<pb ed="M" n="1.0241"/>| evamayaṃ maggo bhāvito sakkādīnaṃ viya domanassassa atthaṅgamāya saṃvattatīti veditabbo|</p>

<p rend="bodytext"><hi rend="bold">ñāyassa adhigamāyā</hi>ti ñāyo vuccati ariyo aṭṭhaṅgiko maggo, tassa adhigamāya, pattiyāti vuttaṃ hoti| ayañhi pubbabhāge lokiyo satipaṭṭhānamaggo bhāvito lokuttarassa maggassa adhigamāya saṃvattati| tenāha ‘‘ñāyassa adhigamāyā’’ti| <hi rend="bold">nibbānassa sacchikiriyāyā</hi>ti taṇhāvānavirahitattā nibbānanti laddhanāmassa amatassa sacchikiriyāya, attapaccakkhatāyāti vuttaṃ hoti| ayañhi maggo bhāvito anupubbena nibbānasacchikiriyaṃ sādheti| tenāha ‘‘nibbānassa sacchikiriyāyā’’ti|</p>

<p rend="bodytext">tattha kiñcāpi ‘‘sattānaṃ visuddhiyā’’ti vutte sokasamatikkamādīni atthato siddhāneva honti, ṭhapetvā pana sāsanayuttikovide aññesaṃ na pākaṭāni, na ca bhagavā paṭhamaṃ sāsanayuttikovidaṃ janaṃ katvā pacchā dhammaṃ deseti| tena teneva pana suttena taṃ taṃ atthaṃ ñāpeti| tasmā idha yaṃ yaṃ atthaṃ ekāyanamaggo sādheti, taṃ taṃ pākaṭaṃ katvā dassento ‘‘sokaparidevānaṃ samatikkamāyā’’tiādimāha| yasmā vā yā sattānaṃ visuddhi ekāyanamaggena saṃvattati, sā sokaparidevānaṃ samatikkamena hoti, sokaparidevānaṃ samatikkamo dukkhadomanassānaṃ atthaṅgamena, dukkhadomanassānaṃ atthaṅgamo ñāyassādhigamena, ñāyassādhigamo nibbānassa sacchikiriyāya| tasmā imampi kamaṃ dassento ‘‘sattānaṃ visuddhiyā’’ti vatvā ‘‘sokaparidevānaṃ samatikkamāyā’’tiādimāha|</p>

<p rend="bodytext">apica vaṇṇabhaṇanametaṃ ekāyanamaggassa| yatheva hi bhagavā ‘‘dhammaṃ vo, bhikkhave, desessāmi ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsessāmi, yadidaṃ chachakkānī’’ti (ma. ni. 3.420) chachakkadesanāya aṭṭhahi padehi vaṇṇaṃ abhāsi, yathā ca ariyavaṃsadesanāya ‘‘cattārome, bhikkhave, ariyavaṃsā aggaññā rattaññā vaṃsaññā porāṇā asaṃkiṇṇā asaṃkiṇṇapubbā na <pb ed="P" n="1.0237"/> saṃkīyanti, na saṃkīyissanti, appaṭikuṭṭhā samaṇehi brāhmaṇehi viññūhī’’ti <pb ed="M" n="1.0242"/> (a. ni. 4.28) navahi <pb ed="V" n="1.0248"/> padehi vaṇṇaṃ abhāsi, evaṃ imassapi ekāyanamaggassa sattānaṃ visuddhiyātiādīhi sattahi padehi vaṇṇaṃ abhāsi|</p>

<p rend="bodytext">kasmā iti ce? tesaṃ bhikkhūnaṃ ussāhajananatthaṃ| vaṇṇabhāsanañhi sutvā te bhikkhū ‘‘ayaṃ kira maggo hadayasantāpabhūtaṃ sokaṃ, vācāvippalāpabhūtaṃ paridevaṃ, kāyikasātabhūtaṃ dukkhaṃ, cetasikasātabhūtaṃ domanassanti cattāro upaddave hanati, visuddhiṃ ñāyaṃ nibbānanti tayo visese āvahatī’’ti ussāhajātā imaṃ dhammadesanaṃ uggahetabbaṃ pariyāpuṇitabbaṃ dhāretabbaṃ vācetabbaṃ, imañca maggaṃ bhāvetabbaṃ maññissanti| iti tesaṃ bhikkhūnaṃ ussāhajananatthaṃ vaṇṇaṃ abhāsi, kambalavāṇijādayo kambalādīnaṃ vaṇṇaṃ viya|</p>

<p rend="bodytext">yathā hi satasahassagghanikapaṇḍukambalavāṇijena kambalaṃ gaṇhathāti ugghositepi asukakambaloti na tāva manussā jānanti| kesakambalavālakambalādayopi hi duggandhā kharasamphassā kambalātveva vuccanti| yadā pana tena gandhārako rattakambalo sukhumo ujjalo sukhasamphassoti ugghositaṃ hoti, tadā ye pahonti, te gaṇhanti| ye na pahonti, tepi dassanakāmā honti, evamevaṃ ‘‘ekāyano ayaṃ, bhikkhave, maggo’’ti vuttepi asukamaggoti na tāva pākaṭo hoti| nānappakārakā hi aniyyānamaggāpi maggātveva vuccanti| ‘‘sattānaṃ visuddhiyā’’tiādimhi pana vutte ‘‘ayaṃ kira maggo cattāro upaddave hanati, tayo visese āvahatī’’ti ussāhajātā imaṃ dhammadesanaṃ uggahetabbaṃ pariyāpuṇitabbaṃ dhāretabbaṃ vācetabbaṃ, imañca maggaṃ bhāvetabbaṃ maññissantīti vaṇṇaṃ bhāsanto ‘‘sattānaṃ visuddhiyā’’tiādimāha| yathā ca satasahassagghanikapaṇḍukambalavāṇijopamā, evaṃ rattajambunadasuvaṇṇudakappasādakamaṇiratanasuvisuddhamuttāratanadhotapavāḷādivāṇijūpamādayopettha āharitabbā|</p>

<p rend="bodytext"><hi rend="bold">yadida</hi>nti nipāto, ye imeti ayamassa attho| <hi rend="bold">cattāro</hi>ti gaṇanaparicchedo, tena na tato heṭṭhā na uddhanti satipaṭṭhānaparicchedaṃ dīpeti| <hi rend="bold">satipaṭṭhānā</hi>ti tayo satipaṭṭhānā satigocaropi, tidhā paṭipannesu sāvakesu <pb ed="P" n="1.0238"/> satthuno paṭighānunayavītivattatāpi, satipi| ‘‘catunnaṃ<pb ed="M" n="1.0243"/>, bhikkhave, satipaṭṭhānānaṃ samudayañca atthaṅgamañca desessāmi, taṃ suṇātha…pe.…| ko ca, bhikkhave, kāyassa samudayo? āhārasamudayā kāyasamudayo’’tiādīsu (saṃ. ni. 3.408) hi <pb ed="V" n="1.0249"/> satigocaro <hi rend="bold">satipaṭṭhāna</hi>nti vuccati| tathā ‘‘kāyo paṭṭhānaṃ, no sati| sati paṭṭhānañceva sati cā’’tiādīsupi (paṭi. ma. 3.35)| tassattho – patiṭṭhāti asminti paṭṭhānaṃ| kā patiṭṭhāti? sati| satiyā paṭṭhānaṃ <hi rend="bold">satipaṭṭhānaṃ</hi>| padhānaṭṭhānanti vā paṭṭhānaṃ| satiyā paṭṭhānaṃ satipaṭṭhānaṃ, hatthiṭṭhānassaṭṭhānādīni viya| ‘‘tayo satipaṭṭhānā, yadariyo sevati, yadariyo sevamāno satthā gaṇamanusāsitumarahatī’’ti (ma. ni. 3.311) etthāpi tidhā paṭipannesu sāvakesu satthuno paṭighānunayavītivattatā ‘‘satipaṭṭhāna’’nti vuttā| tassattho – paṭṭhapetabbato paṭṭhānaṃ, pavattayitabbatoti attho| kena paṭṭhapetabbatoti? satiyā| satiyā paṭṭhānaṃ satipaṭṭhānanti| ‘‘cattāro satipaṭṭhānā bhāvitā bahulīkatā satta bojjhaṅge paripūrentī’’tiādīsu (saṃ. ni. 5.989) pana satiyeva ‘‘satipaṭṭhāna’’nti vuccati| tassattho – patiṭṭhātīti paṭṭhānaṃ, upaṭṭhāti okkantitvā pakkhanditvā pavattatīti attho| satiyeva paṭṭhānaṃ satipaṭṭhānaṃ| atha vā saraṇaṭṭhena sati, upaṭṭhānaṭṭhena paṭṭhānaṃ| iti sati ca sā paṭṭhānañcātipi satipaṭṭhānaṃ| idamidha adhippetaṃ|</p>

<p rend="bodytext">yadi evaṃ, kasmā ‘‘satipaṭṭhānā’’ti bahuvacanaṃ? satibahuttā| ārammaṇabhedena hi bahukā etā satiyo| atha maggoti kasmā ekavacanaṃ? maggaṭṭhena ekattā| catassopi hi etā satiyo maggaṭṭhena ekattaṃ gacchanti| vuttañhetaṃ ‘‘maggoti kenaṭṭhena maggo? nibbānagamanaṭṭhena, nibbānatthikehi magganīyaṭṭhena cā’’ti| catassopi cetā aparabhāge kāyādīsu ārammaṇesu kiccaṃ sādhayamānā nibbānaṃ gacchanti| ādito paṭṭhāya ca nibbānatthikehi maggīyanti, tasmā catassopi eko maggoti vuccanti<pb ed="P" n="1.0239"/>| evañca sati vacanānusandhinā sānusandhikāva desanā hoti, ‘‘mārasenappamaddanaṃ vo, bhikkhave, maggaṃ desessāmi, taṃ suṇātha…pe.… katamo ca, bhikkhave, mārasenappamaddano maggo? yadidaṃ sattabojjhaṅgā’’tiādīsu (saṃ. ni. 5.224) viya hi yathā mārasenappamaddanoti ca sattabojjhaṅgāti ca atthato <pb ed="M" n="1.0244"/> ekaṃ, byañjanamevettha nānaṃ| evaṃ ekāyanamaggoti ca cattāro satipaṭṭhānāti ca atthato ekaṃ, byañjanamevettha nānaṃ| tasmā maggaṭṭhena ekattā ekavacanaṃ, ārammaṇabhedena satibahuttā bahuvacanaṃ veditabbaṃ|</p>

<p rend="bodytext">kasmā pana bhagavatā cattārova satipaṭṭhānā vuttā anūnā anadhikāti? veneyyahitattā<pb ed="V" n="1.0250"/>| taṇhācaritadiṭṭhicaritasamathayānikavipassanāyānikesu hi mandatikkhavasena dvedhā dvedhā pavattesu veneyyesu mandassa taṇhācaritassa oḷārikaṃ kāyānupassanāsatipaṭṭhānaṃ <hi rend="bold">visuddhimaggo,</hi> tikkhassa sukhumaṃ vedanānupassanaṃ satipaṭṭhānaṃ| diṭṭhicaritassāpi mandassa nātippabhedagataṃ cittānupassanāsatipaṭṭhānaṃ visuddhimaggo, tikkhassa atippabhedagataṃ dhammānupassanāsatipaṭṭhānaṃ| samathayānikassa ca mandassa akicchena adhigantabbanimittaṃ paṭhamaṃ satipaṭṭhānaṃ visuddhimaggo, tikkhassa oḷārikārammaṇe asaṇṭhahanato dutiyaṃ| vipassanāyānikassapi mandassa nātippabhedagatārammaṇaṃ tatiyaṃ, tikkhassa atippabhedagatārammaṇaṃ catutthaṃ| iti cattārova vuttā anūnā anadhikāti|</p>

<p rend="bodytext">subhasukhaniccattabhāvavipallāsapahānatthaṃ vā| kāyo hi asubho, tattha ca subhavipallāsavipallatthā sattā, tesaṃ tattha asubhabhāvadassanena tassa vipallāsassa pahānatthaṃ paṭhamaṃ satipaṭṭhānaṃ vuttaṃ| sukhaṃ niccaṃ attāti gahitesupi ca vedanādīsu vedanā dukkhā, cittaṃ aniccaṃ, dhammā anattā, tesu ca sukhaniccattavipallāsavipallatthā sattā, tesaṃ tattha dukkhādibhāvadassanena tesaṃ vipallāsānaṃ pahānatthaṃ sesāni tīṇi vuttānīti evaṃ subhasukhaniccattabhāvavipallāsapahānatthaṃ vā cattārova vuttā anūnā anadhikāti veditabbā|</p>

<p rend="bodytext">na kevalañca vipallāsapahānatthameva, atha kho caturoghayogāsavaganthupādānagatipahānatthampi <pb ed="P" n="1.0240"/> catubbidhāhārapariññatthañca cattārova vuttāti veditabbā| ayaṃ tāva pakaraṇanayo|</p>

<p rend="bodytext"><hi rend="bold">aṭṭhakathāyaṃ</hi> pana saraṇavasena ceva ekattasamosaraṇavasena ca ekameva satipaṭṭhānaṃ ārammaṇavasena cattāroti etadeva vuttaṃ| yathā hi catudvāre nagare pācīnato āgacchantā pācīnadisāya uṭṭhānakaṃ bhaṇḍaṃ gahetvā pācīnadvārena nagarameva pavisanti, dakkhiṇato pacchimato uttarato āgacchantā uttaradisāya uṭṭhānakaṃ bhaṇḍaṃ gahetvā uttaradvārena nagarameva pavisanti, evaṃsampadamidaṃ veditabbaṃ| nagaraṃ viya hi nibbānamahānagaraṃ<pb ed="M" n="1.0245"/>| dvāraṃ viya aṭṭhaṅgiko lokuttaramaggo| pācīnadisādayo viya kāyādayo|</p>

<p rend="bodytext">yathā <pb ed="V" n="1.0251"/> pācīnato āgacchantā pācīnadisāya uṭṭhānakaṃ bhaṇḍaṃ gahetvā pācīnadvārena nagarameva pavisanti, evaṃ kāyānupassanāmukhena āgacchantā cuddasavidhena kāyānupassanaṃ bhāvetvā kāyānupassanābhāvanānubhāvanibbattena ariyamaggena ekaṃ nibbānameva osaranti|</p>

<p rend="bodytext">yathā dakkhiṇato āgacchantā dakkhiṇadisāya uṭṭhānakaṃ bhaṇḍaṃ gahetvā dakkhiṇadvārena nagarameva pavisanti, evaṃ vedanānupassanāmukhena āgacchantā navavidhena vedanānupassanaṃ bhāvetvā vedanānupassanābhāvanānubhāvanibbattena ariyamaggena ekaṃ nibbānameva osaranti|</p>

<p rend="bodytext">yathā pacchimato āgacchantā pacchimadisāya uṭṭhānakaṃ bhaṇḍaṃ gahetvā pacchimadvārena nagarameva pavisanti, evaṃ cittānupassanāmukhena āgacchantā soḷasavidhena cittānupassanaṃ bhāvetvā cittānupassanābhāvanānubhāvanibbattena ariyamaggena ekaṃ nibbānameva osaranti|</p>

<p rend="bodytext">yathā uttarato āgacchantā uttaradisāya uṭṭhānakaṃ bhaṇḍaṃ gahetvā uttaradvārena nagarameva pavisanti, evaṃ dhammānupassanāmukhena āgacchantā pañcavidhena dhammānupassanaṃ bhāvetvā dhammānupassanābhāvanānubhāvanibbattena ariyamaggena ekaṃ nibbānameva osaranti|</p>

<p rend="bodytext">evaṃ saraṇavasena ceva ekattasamosaraṇavasena ca ekameva satipaṭṭhānaṃ ārammaṇavasena cattārova vuttāti veditabbā|</p>

<p rend="bodytext"><hi rend="bold">katame</hi> <pb ed="P" n="1.0241"/> <hi rend="bold">cattāro</hi>ti kathetukamyatā pucchā| <hi rend="bold">idhā</hi>ti imasmiṃ sāsane| <hi rend="bold">bhikkhave</hi>ti dhammapaṭiggāhakapuggalālapanametaṃ| <hi rend="bold">bhikkhū</hi>ti paṭipattisampādakapuggalanidassanametaṃ| aññepi ca devamanussā paṭipattiṃ sampādentiyeva, seṭṭhattā pana paṭipattiyā bhikkhubhāvadassanato ca, ‘‘bhikkhū’’ti āha| bhagavato hi anusāsaniṃ sampaṭicchantesu bhikkhu seṭṭho, sabbappakārāya anusāsaniyā bhājanabhāvato, tasmā seṭṭhattā ‘‘bhikkhū’’ti āha| tasmiṃ gahite pana sesā gahitāva honti rājagamanādīsu rājaggahaṇena sesaparisā viya| yo ca imaṃ paṭipattiṃ paṭipajjati, so bhikkhu nāma hotīti <pb ed="M" n="1.0246"/> paṭipattiyā bhikkhubhāvadassanatopi ‘‘bhikkhū’’ti āha<pb ed="V" n="1.0252"/>| paṭipannako hi devo vā hotu manusso vā, ‘‘bhikkhū’’ti saṅkhaṃ gacchatiyeva| yathāha –</p>

<p rend="gatha1">‘‘alaṅkato cepi samaṃ careyya,</p>

<p rend="gatha2">santo danto niyato brahmacārī|</p>

<p rend="gatha3">sabbesu bhūtesu nidhāya daṇḍaṃ,</p>

<p rend="gathalast">so brāhmaṇo so samaṇo sa bhikkhū’’ti|| (dha. pa. 142)|</p>

<p rend="bodytext"><hi rend="bold">kāye</hi>ti rūpakāye| rūpakāyo hi idha aṅgapaccaṅgānaṃ kesādīnañca dhammānaṃ samūhaṭṭhena hatthikāyarathakāyādayo viya kāyoti adhippeto| yathā ca samūhaṭṭhena, evaṃ kucchitānaṃ āyaṭṭhena| kucchitānañhi paramajegucchānaṃ so āyotipi <hi rend="bold">kāyo</hi>| <hi rend="bold">āyo</hi>ti uppattideso| tatrāyaṃ vacanattho, āyanti tatoti āyo| ke āyanti? kucchitā kesādayo| iti kucchitānaṃ āyoti <hi rend="bold">kāyo</hi>| kāyānupassīti kāyamanupassanasīlo, kāyaṃ vā anupassamāno|</p>

<p rend="bodytext">‘‘kāye’’ti ca vatvāpi puna ‘‘kāyānupassī’’ti dutiyaṃ kāyaggahaṇaṃ asammissato vavatthānaghanavinibbhogādidassanatthaṃ katanti veditabbaṃ| tena na kāye vedanānupassī vā, cittadhammānupassī vā, atha kho kāyānupassīyevāti kāyasaṅkhāte vatthusmiṃ kāyānupassanākārasseva dassanena asammissato vavatthānaṃ dassitaṃ hoti| tathā na kāye aṅgapaccaṅgavimuttekadhammānupassī, nāpi kesalomādivinimuttitthipurisānupassī| yopi cettha kesalomādiko bhūtupādāyasamūhasaṅkhāto kāyo<pb ed="P" n="1.0242"/>, tatthapi na bhūtupādāyavinimuttekadhammānupassī, atha kho rathasambhārānupassako viya aṅgapaccaṅgasamūhānupassī, nagarāvayavānupassako viya kesalomādisamūhānupassī, kadalikkhandhapattavaṭṭivinibbhujanako viya rittamuṭṭhiviniveṭhako viya ca bhūtupādāyasamūhānupassīyevāti nānappakārato samūhavaseneva kāyasaṅkhātassa vatthuno dassanena ghanavinibbhogo dassito hoti| na hettha yathāvuttasamūhavinimutto kāyo vā itthī vā puriso vā añño vā koci dhammo dissati<pb ed="M" n="1.0247"/>, yathāvuttadhammasamūhamatteyeva pana tathā tathā sattā micchābhinivesaṃ karonti| tenāhu porāṇā –</p>

<p rend="gatha1">‘‘yaṃ <pb ed="V" n="1.0253"/> passati na taṃ diṭṭhaṃ, yaṃ diṭṭhaṃ taṃ na passati|</p>

<p rend="gathalast">apassaṃ bajjhate mūḷho, bajjhamāno na muccatī’’ti|| –</p>

<p rend="unindented">ghanavinibbhogādidassanatthanti vuttaṃ| ādisaddena cettha ayampi attho veditabbo – ayañhi ekasmiṃ kāye kāyānupassīyeva, na aññadhammānupassī| kiṃ vuttaṃ hoti? yathā anudakabhūtāyapi marīciyā udakānupassino honti, na evaṃ aniccadukkhānattasubhabhūteyeva imasmiṃ kāye niccasukhattasubhabhāvānupassī, atha kho kāyānupassī aniccadukkhānattasubhākārasamūhānupassīyevāti| atha vā yvāyaṃ parato ‘‘idha, bhikkhave, bhikkhu araññagato vā…pe.… so satova assasatī’’tiādinā nayena assāsapassāsādicuṇṇikajātaṭṭhikapariyosāno kāyo vutto, yo ca ‘‘idhekacco pathavikāyaṃ aniccato anupassati āpokāyaṃ tejokāyaṃ vāyokāyaṃ kesakāyaṃ lomakāyaṃ chavikāyaṃ cammakāyaṃ maṃsakāyaṃ ruhirakāyaṃ nahārukāyaṃ aṭṭhikāyaṃ aṭṭhimiñjakāya’’nti paṭisambhidāyaṃ (paṭi. ma. 3.35) kāyo vutto, tassa sabbassa imasmiṃyeva kāye anupassanato ‘‘kāye kāyānupassī’’ti evampi attho daṭṭhabbo|</p>

<p rend="bodytext">atha vā kāye ahanti vā mamanti vā evaṃ gahetabbassa yassa kassaci ananupassanato tassa tasseva pana kesālomādikassa nānādhammasamūhassa anupassanato kāye kesādidhammasamūhasaṅkhātakāyānupassīti evamattho daṭṭhabbo| apica ‘‘imasmiṃ kāye aniccato anupassati, no niccato’’tiādinā nayena <pb ed="P" n="1.0243"/> paṭisambhidāyaṃ āgatanayassa sabbasseva aniccalakkhaṇādino ākārasamūhasaṅkhātassa kāyassānupassanatopi ‘‘kāye kāyānupassī’’ti evampi attho daṭṭhabbo|</p>

<p rend="bodytext">tathā hi ayaṃ kāye kāyānupassanāpaṭipadaṃ paṭipanno bhikkhu imaṃ kāyaṃ aniccānupassanādīnaṃ sattannaṃ anupassanānaṃ vasena aniccato anupassati, no niccato| dukkhato anupassati, no sukhato| anattato <pb ed="M" n="1.0248"/> anupassati, no attato| nibbindati, no nandati| virajjati, no rajjati| nirodheti, no samudeti| paṭinissajjati, no ādiyati| so taṃ aniccato anupassanto niccasaññaṃ pajahati, dukkhato anupassanto sukhasaññaṃ <pb ed="V" n="1.0254"/> pajahati, anattato anupassanto attasaññaṃ pajahati, nibbindanto nandiṃ pajahati, virajjanto rāgaṃ pajahati, nirodhento samudayaṃ pajahati, paṭinissajjanto ādānaṃ pajahatīti veditabbo|</p>

<p rend="bodytext"><hi rend="bold">viharatī</hi>ti iriyati| <hi rend="bold">ātāpī</hi>ti tīsu bhavesu kilese ātāpetīti ātāpo, vīriyassetaṃ nāmaṃ| ātāpo assa atthīti <hi rend="bold">ātāpī| sampajāno</hi>ti sampajaññasaṅkhātena ñāṇena samannāgato| <hi rend="bold">satimā</hi>ti kāyapariggāhikāya satiyā samannāgato| ayaṃ pana yasmā satiyā ārammaṇaṃ pariggahetvā paññāya anupassati, na hi sativirahitassa anupassanā nāma atthi| tenevāha ‘‘satiñca khvāhaṃ, bhikkhave, sabbatthikaṃ vadāmī’’ti (saṃ. ni. 5.234)| tasmā ettha ‘‘kāye kāyānupassī viharatī’’ti ettāvatā kāyānupassanāsatipaṭṭhānakammaṭṭhānaṃ vuttaṃ hoti| atha vā yasmā anātāpino antosaṅkhepo antarāyakaro hoti, asampajāno upāyapariggahe anupāyaparivajjane ca sammuyhati, muṭṭhassati upāyāpariccāge anupāyāpariggahe ca asamattho hoti, tenassa taṃ kammaṭṭhānaṃ na sampajjati, tasmā yesaṃ dhammānaṃ ānubhāvena taṃ sampajjati| tesaṃ dassanatthaṃ ‘‘ātāpī sampajāno satimāti idaṃ vutta’’nti veditabbaṃ|</p>

<p rend="bodytext">iti kāyānupassanāsatipaṭṭhānaṃ sampayogaṅgañcassa dassetvā idāni pahānaṅgaṃ dassetuṃ <hi rend="bold">vineyya loke abhijjhādomanassa</hi>nti vuttaṃ| tattha <hi rend="bold">vineyyā</hi>ti tadaṅgavinayena vā vikkhambhanavinayena vā vinayitvā| <hi rend="bold">loke</hi>ti tasmiṃyeva <pb ed="P" n="1.0244"/> kāye| kāyo hi idha lujjanapalujjanaṭṭhena lokoti adhippeto| yasmā panassa na kāyamatteyeva abhijjhādomanassaṃ pahīyati, vedanādīsupi pahīyatiyeva, tasmā ‘‘pañcapi upādānakkhandhā loko’’ti <hi rend="bold">vibhaṅge</hi> (vibha. 362) vuttaṃ| lokasaṅkhātattā vā tesaṃ dhammānaṃ atthuddhāranayenetaṃ vuttaṃ| yaṃ panāha ‘‘tattha katamo loko? sveva kāyo loko’’ti| ayamevettha attho, tasmiṃ loke abhijjhādomanassaṃ vineyyāti evaṃ sambandho daṭṭhabbo| yasmā panettha abhijjhāgahaṇena kāmacchando<pb ed="M" n="1.0249"/>, domanassaggahaṇena byāpādo saṅgahaṃ gacchati, tasmā nīvaraṇapariyāpannabalavadhammadvayadassanena nīvaraṇappahānaṃ vuttaṃ hotīti veditabbaṃ|</p>

<p rend="bodytext">visesena <pb ed="V" n="1.0255"/> cettha abhijjhāvinayena kāyasampattimūlakassa anurodhassa, domanassavinayena pana kāyavipattimūlakassa virodhassa, abhijjhāvinayena ca kāye abhiratiyā, domanassavinayena kāyabhāvanāya anabhiratiyā, abhijjhāvinayena kāye abhūtānaṃ subhasukhabhāvādīnaṃ pakkhepassa, domanassavinayena ca kāye bhūtānaṃ asubhāsukhabhāvādīnaṃ apanayanassa ca pahānaṃ vuttaṃ| tena yogāvacarassa yogānubhāvo yogasamatthatā ca dīpitā hoti| yogānubhāvo hi esa, yadidaṃ anurodhavirodhavippamutto aratiratisaho abhūtapakkhepabhūtāpanayanavirahito ca hoti| anurodhavirodhavippamutto cesa aratiratisaho abhūtaṃ apakkhipanto bhūtañca anapanento yogasamattho hotīti|</p>

<p rend="bodytext">aparo nayo ‘‘kāye kāyānupassī’’ti ettha anupassanāya kammaṭṭhānaṃ vuttaṃ| ‘‘viharatī’’ti ettha vuttavihārena kammaṭṭhānikassa kāyapariharaṇaṃ| ‘‘ātāpī’’tiādīsu ātāpena sammappadhānaṃ, satisampajaññena sabbatthikakammaṭṭhānaṃ, kammaṭṭhānapariharaṇūpāyo vā, satiyā vā kāyānupassanāvasena paṭiladdhasamatho, sampajaññena vipassanā, abhijjhādomanassavinayena bhāvanāphalaṃ vuttanti veditabbaṃ|</p>

<p rend="bodytext"><hi rend="bold">vibhaṅge</hi> pana <hi rend="bold">‘‘anupassī’’</hi>ti tattha katamā anupassanā? yā paññā pajānanā…pe.… sammādiṭṭhi| ayaṃ vuccati anupassanā| imāya anupassanāya upeto hoti samupeto upāgato samupāgato upapanno sampanno samannāgato| tena vuccati anupassīti|</p>

<p rend="bodytext"><hi rend="bold">viharatī</hi>ti iriyati <pb ed="P" n="1.0245"/> vattati pāleti yapeti yāpeti carati viharati| tena vuccati viharatīti|</p>

<p rend="bodytext"><hi rend="bold">ātāpī</hi>ti tattha katamo ātāpo? yo cetasiko vīriyārambho…pe.… sammāvāyāmo| ayaṃ vuccati ātāpo| iminā ātāpena upeto hoti…pe.… samannāgato| tena vuccati ātāpīti|</p>

<p rend="bodytext"><hi rend="bold">sampajāno</hi>ti <pb ed="M" n="1.0250"/> tattha katamaṃ sampajaññaṃ? yā paññā pajānanā…pe.… sammādiṭṭhi| idaṃ vuccati <pb ed="V" n="1.0256"/> sampajaññaṃ| iminā sampajaññena upeto hoti…pe.… samannāgato| tena vuccati sampajānoti|</p>

<p rend="bodytext"><hi rend="bold">satimā</hi>ti tattha katamā sati? yā sati anussati…pe.… sammāsati| ayaṃ vuccati sati| imāya satiyā upeto hoti…pe.… samannāgato| tena vuccati satimāti|</p>

<p rend="bodytext"><hi rend="bold">vineyya loke abhijjhādomanassa</hi>nti tattha katamo loko? sveva kāyo loko, pañcapi upādānakkhandhā loko| ayaṃ vuccati loko| tattha katamā abhijjhā? yo rāgo sārāgo anunayo anurodho nandī nandīrāgo cittassa sārāgo, ayaṃ vuccati abhijjhā| tattha katamaṃ domanassaṃ? yaṃ cetasikaṃ asātaṃ, cetasikaṃ dukkhaṃ, cetosamphassajaṃ asātaṃ…pe.… dukkhā vedanā| idaṃ vuccati domanassaṃ| iti ayañca abhijjhā idañca domanassaṃ imamhi loke vinītā honti paṭivinītā santā vūpasantā samitā vūpasamitā atthaṅgatā abbhatthaṅgatā appitā byappitā sositā visositā byantīkatā, tena vuccati vineyya loke abhijjhādomanassanti (vibha. 356) evametesaṃ padānamattho vutto| tena saha ayaṃ aṭṭhakathānayo yathā saṃsandati, evaṃ veditabbo| ayaṃ tāva kāyānupassanāsatipaṭṭhānuddesassa atthavaṇṇanā|</p>

<p rend="bodytext"><hi rend="bold">vedanāsu… citte… dhammesu dhammānupassī viharati…pe.… vineyya loke abhijjhādomanassa</hi>nti ettha pana <hi rend="bold">vedanānupassī</hi>ti evamādīsu vedanādīnaṃ puna vacane payojanaṃ kāyānupassanāyaṃ vuttanayeneva veditabbaṃ| <hi rend="bold">vedanāsu vedanānupassī, citte cittānupassī, dhammesu dhammānupassī</hi>ti ettha pana <hi rend="bold">vedanā</hi>ti tisso vedanā, tā ca lokiyā eva| cittampi lokiyaṃ, tathā dhammā| tesaṃ vibhāgo niddesavāre pākaṭo bhavissati| kevalaṃ panidha yathā vedanā anupassitabbā, tathā anupassanto <hi rend="bold">vedanāsu vedanānupassī</hi>ti veditabbo| esa nayo cittadhammesupi| kathañca vedanā anupassitabbāti? sukhā tāva vedanā <pb ed="P" n="1.0246"/> dukkhato, dukkhā sallato, adukkhamasukhā aniccato| yathāha –</p>

<p rend="gatha1">‘‘yo <pb ed="V" n="1.0257"/><pb ed="M" n="1.0251"/> sukhaṃ dukkhato adda, dukkhamaddakkhi sallato|</p>

<p rend="gatha2">adukkhamasukhaṃ santaṃ, adakkhi naṃ aniccato|</p>

<p rend="gathalast">sa ve sammaddaso bhikkhu, upasanto carissatī’’ti|| (saṃ. ni. 4.253)|</p>

<p rend="bodytext">sabbā eva cetā dukkhātipi anupassitabbā| vuttañhetaṃ ‘‘yaṃkiñci vedayitaṃ, sabbaṃ taṃ dukkhasminti vadāmī’’ti (saṃ. ni. 4.259)| sukhadukkhatopi ca anupassitabbā| yathāha ‘‘sukhā vedanā ṭhitisukhā vipariṇāmadukkhā’’ti (ma. ni. 1.464) sabbaṃ vitthāretabbaṃ| apica aniccādisattānupassanāvasenapi anupassitabbā| sesaṃ niddesavāreyeva pākaṭaṃ bhavissati| cittadhammesupi cittaṃ tāva ārammaṇādhipatisahajātabhūmikammavipākakiriyādinānattabhedānaṃ aniccādisattānupassanānaṃ niddesavāre āgatasarāgādibhedānañca vasena anupassitabbaṃ| dhammā salakkhaṇasāmaññalakkhaṇānaṃ suññatadhammassa aniccādisattānupassanānaṃ niddesavāre āgatasantāsantādibhedānañca vasena anupassitabbā| sesaṃ vuttanayameva| kāmañcettha yassa kāyasaṅkhāte loke abhijjhādomanassaṃ pahīnaṃ, tassa vedanādilokesupi taṃ pahīnameva| nānāpuggalavasena pana nānācittakkhaṇikasatipaṭṭhānabhāvanāvasena ca sabbattha vuttaṃ| yato vā ekattha pahīnaṃ sesesupi pahīnaṃ hoti| tenevassa tattha pahānadassanatthampi evaṃ vuttanti veditabbanti|</p>

<p rend="centre">uddesavārakathāvaṇṇanā niṭṭhitā|</p>

<p rend="subhead">kāyānupassanāānāpānapabbavaṇṇanā</p>

<p rend="bodytext" n="107"><hi rend="paranum">107</hi><hi rend="dot">.</hi> idāni seyyathāpi nāma cheko vilīvakārako thūlakilañjasaṇhakilañjacaṅkoṭakapeḷāpuṭādīni upakaraṇāni kattukāmo ekaṃ mahāveṇuṃ labhitvā catudhā bhinditvā tato ekekaṃ veṇukhaṇḍaṃ gahetvā phāletvā taṃ taṃ upakaraṇaṃ kareyya, evameva bhagavā satipaṭṭhānadesanāya sattānaṃ anekappakāravisesādhigamaṃ kattukāmo ekameva sammāsatiṃ ‘‘cattāro satipaṭṭhānā| katame cattāro? idha, bhikkhave, bhikkhu kāye kāyānupassī viharatī’’tiādinā <pb ed="V" n="1.0258"/> nayena ārammaṇavasena <pb ed="P" n="1.0247"/> catudhā bhinditvā tato ekekaṃ satipaṭṭhānaṃ gahetvā vibhajanto ‘‘kathañca bhikkhave’’tiādinā nayena niddesavāraṃ vattumāraddho|</p>

<p rend="bodytext">tattha <pb ed="M" n="1.0252"/> <hi rend="bold">kathañcā</hi>tiādi vitthāretukamyatā pucchā| ayaṃ panettha saṅkhepattho – bhikkhave, kena ca pakārena bhikkhu kāye kāyānupassī viharatīti? esa nayo sabbapucchāvāresu| <hi rend="bold">idha, bhikkhave, bhikkhū</hi>ti, bhikkhave, imasmiṃ sāsane bhikkhu| ayañhettha idha-saddo sabbappakārakāyānupassanānibbattakassa puggalassa sannissayabhūtasāsanaparidīpano aññasāsanassa tathābhāvapaṭisedhano ca| vuttañhetaṃ ‘‘idheva, bhikkhave, samaṇo…pe.… suññā parappavādā samaṇebhi aññehī’’ti (ma. ni. 1.139)| tena vuttaṃ ‘‘imasmiṃ sāsane bhikkhū’’ti|</p>

<p rend="bodytext">‘‘araññagato vā…pe.… suññāgāragato vā’’ti idamassa satipaṭṭhānabhāvanānurūpasenāsanapariggahaparidīpanaṃ| imassa hi bhikkhuno dīgharattaṃ rūpādīsu ārammaṇesu anuvisaṭaṃ cittaṃ kammaṭṭhānavīthiṃ otarituṃ na icchati, kūṭagoṇayuttaratho viya uppathameva dhāvati, tasmā seyyathāpi nāma gopo kūṭadhenuyā sabbaṃ khīraṃ pivitvā vaḍḍhitaṃ kūṭavacchaṃ dametukāmo dhenuto apanetvā ekamante mahantaṃ thambhaṃ nikhaṇitvā tattha yottena bandheyya| athassa so vaccho ito cito ca vipphanditvā palāyituṃ asakkonto tameva thambhaṃ upanisīdeyya vā upanipajjeyya vā, evameva imināpi bhikkhunā dīgharattaṃ rūpārammaṇādirasapānavaḍḍhitaṃ duṭṭhacittaṃ dametukāmena rūpādiārammaṇato apanetvā araññaṃ vā rukkhamūlaṃ vā suññāgāraṃ vā pavesetvā tattha satipaṭṭhānārammaṇatthambhe satiyottena bandhitabbaṃ| evamassa taṃ cittaṃ ito cito ca vipphanditvāpi pubbe āciṇṇārammaṇaṃ alabhamānaṃ satiyottaṃ chinditvā palāyituṃ asakkontaṃ tamevārammaṇaṃ upacārappanāvasena upanisīdati ceva upanipajjati ca| tenāhu porāṇā –</p>

<p rend="gatha1">‘‘yathā thambhe nibandheyya, vacchaṃ damaṃ naro idha|</p>

<p rend="gathalast">bandheyyevaṃ sakaṃ cittaṃ, satiyārammaṇe daḷha’’nti||</p>

<p rend="bodytext">evamassa taṃ senāsanaṃ bhāvanānurūpaṃ hoti| tena vuttaṃ ‘‘idamassa satipaṭṭhānabhāvanānurūpasenāsanapariggahaparidīpana’’nti|</p>

<p rend="bodytext">apica <pb ed="V" n="1.0259"/><pb ed="M" n="1.0253"/><pb ed="P" n="1.0248"/> yasmā idaṃ kāyānupassanāya muddhabhūtaṃ sabbabuddhapaccekabuddhabuddhasāvakānaṃ visesādhigamadiṭṭhadhammasukhavihārapadaṭṭhānaṃ ānāpānassatikammaṭṭhānaṃ itthipurisahatthiassādisaddasamākulaṃ gāmantaṃ apariccajitvā na sukaraṃ sampādetuṃ, saddakaṇṭakattā jhānassa| agāmake pana araññe sukaraṃ yogāvacarena idaṃ kammaṭṭhānaṃ pariggahetvā ānāpānacatutthajjhānaṃ nibbattetvā tadeva jhānaṃ pādakaṃ katvā saṅkhāre sammasitvā aggaphalaṃ arahattaṃ pāpuṇituṃ| tasmāssa anurūpasenāsanaṃ dassento bhagavā ‘‘araññagato vā’’tiādimāha|</p>

<p rend="bodytext">vatthuvijjācariyo viya hi bhagavā| so yathā vatthuvijjācariyo nagarabhūmiṃ passitvā suṭṭhu upaparikkhitvā ‘‘ettha nagaraṃ māpethā’’ti upadisati, sotthinā ca nagare niṭṭhite rājakulato mahāsakkāraṃ labhati, evameva yogāvacarassa anurūpaṃ senāsanaṃ upaparikkhitvā ‘‘ettha kammaṭṭhānaṃ anuyuñjitabba’’nti upadisati| tato tattha kammaṭṭhānaṃ anuyuñjantena yoginā anukkamena arahatte patte ‘‘sammāsambuddho vata so bhagavā’’ti mahantaṃ sakkāraṃ labhati|</p>

<p rend="bodytext">ayaṃ pana bhikkhu dīpisadisoti vuccati| yathā hi mahādīpirājā araññe tiṇagahanaṃ vā vanagahanaṃ vā pabbatagahanaṃ vā nissāya nilīyitvā vanamahiṃsagokaṇṇasūkarādayo mige gaṇhāti, evameva ayaṃ araññādīsu kammaṭṭhānaṃ anuyuñjanto bhikkhu yathākkamena cattāro magge ceva cattāri ariyaphalāni ca gaṇhāti| tenāhu porāṇā –</p>

<p rend="gatha1">‘‘yathāpi dīpiko nāma, nilīyitvā gaṇhatī mige|</p>

<p rend="gatha2">tathevāyaṃ buddhaputto, yuttayogo vipassako|</p>

<p rend="gathalast">araññaṃ pavisitvāna, gaṇhāti phalamuttama’’nti||</p>

<p rend="bodytext">tenassa parakkamajavayoggabhūmiṃ araññasenāsanaṃ dassento bhagavā ‘‘araññagato vā’’tiādimāha| ito paraṃ imasmiṃ tāva ānāpānapabbe yaṃ vattabbaṃ siyā, taṃ <hi rend="bold">visuddhimagge</hi> vuttameva|</p>

<p rend="bodytext">tassa <pb ed="V" n="1.0260"/> pana imesaṃ ‘‘dīghaṃ vā assasanto dīghaṃ assasāmīti pajānāti…pe.… passambhayaṃ kāyasaṅkhāraṃ passasissāmīti sikkhatī’’ti evaṃ vuttānaṃ <pb ed="M" n="1.0254"/> assāsapassāsānaṃ vasena sikkhato assāsapassāsanimitte <pb ed="P" n="1.0249"/> cattāri jhānāni uppajjanti| so jhānā vuṭṭhahitvā assāsapassāse vā pariggaṇhāti jhānaṅgāni vā| tattha assāsapassāsakammiko ‘‘ime assāsapassāsā kiṃ nissitā, vatthuṃ nissitā, vatthu nāma karajakāyo, karajakāyo nāma cattāri mahābhūtāni upādārūpañcā’’ti evaṃ rūpaṃ pariggaṇhāti, tato tadārammaṇe phassapañcamake nāmanti evaṃ nāmarūpaṃ pariggahetvā tassa paccayaṃ pariyesanto avijjādipaṭiccasamuppādaṃ disvā ‘‘paccayapaccayuppannadhammamattamevetaṃ, añño satto vā puggalo vā natthī’’ti vitiṇṇakaṅkho sappaccayanāmarūpe tilakkhaṇaṃ āropetvā vipassanaṃ vaḍḍhento anukkamena arahattaṃ pāpuṇāti| idaṃ ekassa bhikkhuno yāva arahattā niyyānamukhaṃ|</p>

<p rend="bodytext">jhānakammikopi ‘‘imāni jhānaṅgāni kiṃ nissitāni, vatthuṃ nissitāni| vatthu nāma karajakāyoti jhānaṅgāni nāmaṃ, karajakāyo rūpa’’nti nāmarūpaṃ vavatthapetvā tassa paccayaṃ pariyesanto avijjādipaccayākāraṃ disvā ‘‘paccayapaccayuppannadhammamattamevetaṃ, añño satto vā puggalo vā natthī’’ti vitiṇṇakaṅkho sappaccayanāmarūpe tilakkhaṇaṃ āropetvā vipassanaṃ vaḍḍhento anukkamena arahattaṃ pāpuṇāti, idaṃ ekassa bhikkhuno yāva arahattā niyyānamukhaṃ|</p>

<p rend="bodytext"><hi rend="bold">iti ajjhattaṃ vā</hi>ti evaṃ attano vā assāsapassāsakāye kāyānupassī viharati| <hi rend="bold">bahiddhā vā</hi>ti parassa vā assāsapassāsakāye| <hi rend="bold">ajjhattabahiddhā vā</hi>ti kālena attano, kālena parassa assāsapassāsakāye| etenassa paguṇakammaṭṭhānaṃ aṭṭhapetvā aparāparaṃ sañcaraṇakālo kathito| ekasmiṃ kāle panidaṃ ubhayaṃ na labbhati|</p>

<p rend="bodytext"><hi rend="bold">samudayadhammānupassī vā</hi>ti yathā nāma kammārabhastañca gaggaranāḷiñca tajjañca vāyāmaṃ paṭicca vāto aparāparaṃ sañcarati, evaṃ bhikkhuno karajakāyañca nāsāpuṭañca cittañca paṭicca assāsapassāsakāyo aparāparaṃ sañcarati| kāyādayo dhammā samudayadhammā, te passanto ‘‘samudayadhammānupassī vā kāyasmiṃ viharatī’’ti vuccati| <hi rend="bold">vayadhammānupassī vā</hi>ti yathā bhastāya apanītāya gaggaranāḷiyā bhinnāya tajje ca vāyāme asati so vāto nappavattati<pb ed="M" n="1.0255"/>, evameva kāye bhinne nāsāpuṭe viddhaste citte <pb ed="V" n="1.0261"/> ca niruddhe assāsapassāsakāyo nāma nappavattatīti kāyādinirodhā assāsapassāsanirodhoti evaṃ passanto ‘‘vayadhammānupassī <pb ed="P" n="1.0250"/> vā kāyasmiṃ viharatī’’ti vuccati| <hi rend="bold">samudayavayadhammānupassī vā</hi>ti kālena samudayaṃ, kālena vayaṃ anupassanto| <hi rend="bold">atthi kāyoti vā panassā</hi>ti kāyova atthi, na satto, na puggalo, na itthī, na puriso, na attā, na attaniyaṃ, nāhaṃ, na mama, na koci, na kassacīti evamassa sati paccupaṭṭhitā hoti|</p>

<p rend="bodytext"><hi rend="bold">yāvadevā</hi>ti payojanaparicchedavavatthāpanametaṃ| idaṃ vuttaṃ hoti – yā sati paccupaṭṭhitā hoti, sā na aññatthāya| atha kho yāvadeva ñāṇamattāya aparāparaṃ uttaruttari ñāṇapamāṇatthāya ceva satipamāṇatthāya ca, satisampajaññānaṃ vuḍḍhatthāyāti attho| <hi rend="bold">anissito ca viharatī</hi>ti taṇhānissayadiṭṭhinissayānaṃ vasena anissito viharati| <hi rend="bold">na ca kiñci loke upādiyatī</hi>ti lokasmiṃ kiñci rūpaṃ vā…pe.… viññāṇaṃ vā ‘‘ayaṃ me attā vā attaniyaṃ vā’’ti na gaṇhāti| <hi rend="bold">evampī</hi>ti upariatthaṃ upādāya sampiṇḍanattho pikāro| iminā pana padena bhagavā ānāpānapabbadesanaṃ niyyātetvā dasseti|</p>

<p rend="bodytext">tattha assāsapassāsapariggāhikā sati dukkhasaccaṃ, tassā samuṭṭhāpikā purimataṇhā samudayasaccaṃ, ubhinnaṃ appavatti nirodhasaccaṃ, dukkhaparijānano samudayapajahano nirodhārammaṇo ariyamaggo maggasaccaṃ| evaṃ catusaccavasena ussakkitvā nibbutiṃ pāpuṇātīti idamekassa assāsapassāsavasena abhiniviṭṭhassa bhikkhuno yāva arahattā niyyānamukhanti|</p>

<p rend="centre">ānāpānapabbavaṇṇanā niṭṭhitā|</p>

<p rend="subhead">iriyāpathapabbavaṇṇanā</p>

<p rend="bodytext" n="108"><hi rend="paranum">108</hi><hi rend="dot">.</hi> evaṃ assāsapassāsavasena kāyānupassanaṃ vibhajitvā idāni iriyāpathavasena vibhajituṃ <hi rend="bold">puna capara</hi>ntiādimāha| tattha kāmaṃ soṇasiṅgālādayopi gacchantā ‘‘gacchāmā’’ti jānanti| na panetaṃ evarūpaṃ jānanaṃ sandhāya vuttaṃ| evarūpañhi jānanaṃ sattūpaladdhiṃ na pajahati<pb ed="V" n="1.0262"/><pb ed="P" n="1.0251"/>, attasaññaṃ na ugghāṭeti<pb ed="M" n="1.0256"/>, kammaṭṭhānaṃ vā satipaṭṭhānabhāvanā vā na hoti| imassa pana bhikkhuno jānanaṃ sattūpaladdhiṃ pajahati, attasaññaṃ ugghāṭeti, kammaṭṭhānañceva satipaṭṭhānabhāvanā ca hoti| idañhi ‘‘ko gacchati, kassa gamanaṃ, kiṃ kāraṇā gacchatī’’ti evaṃ sampajānanaṃ sandhāya vuttaṃ| ṭhānādīsupi eseva nayo|</p>

<p rend="bodytext">tattha <hi rend="bold">ko gacchatī</hi>ti na koci satto vā puggalo vā gacchati| <hi rend="bold">kassa gamana</hi>nti na kassaci sattassa vā puggalassa vā gamanaṃ| <hi rend="bold">kiṃ kāraṇā gacchatī</hi>ti cittakiriyavāyodhātuvipphārena gacchati| tasmā esa evaṃ pajānāti ‘‘gacchāmī’’ti cittaṃ uppajjati, taṃ vāyaṃ janeti, vāyo viññattiṃ janeti, cittakiriyavāyodhātuvipphārena sakalakāyassa purato abhinīhāro gamananti vuccati| ṭhānādīsupi eseva nayo|</p>

<p rend="bodytext">tatrāpi hi ‘‘tiṭṭhāmī’’ti cittaṃ uppajjati, taṃ vāyaṃ janeti, vāyo viññattiṃ janeti, cittakiriyavāyodhātuvipphārena sakalakāyassa koṭito paṭṭhāya ussitabhāvo ṭhānanti vuccati| ‘‘nisīdāmī’’ti cittaṃ uppajjati, taṃ vāyaṃ janeti, vāyo viññattiṃ janeti, cittakiriyavāyodhātuvipphārena heṭṭhimakāyassa samiñjanaṃ uparimakāyassa ussitabhāvo nisajjāti vuccati| ‘‘sayāmī’’ti cittaṃ uppajjati, taṃ vāyaṃ janeti, vāyo viññattiṃ janeti, cittakiriyavāyodhātuvipphārena sakalasarīrassa tiriyato pasāraṇaṃ sayananti vuccatīti|</p>

<p rend="bodytext">tassa evaṃ pajānato evaṃ hoti ‘‘satto gacchati satto tiṭṭhatī’’ti vuccati| atthi pana koci satto gacchanto vā ṭhito vā natthi| yathā pana ‘‘sakaṭaṃ gacchati sakaṭaṃ tiṭṭhatī’’ti vuccati, na ca kiñci sakaṭaṃ nāma gacchantaṃ vā tiṭṭhantaṃ vā atthi| cattāro pana goṇe yojetvā chekamhi sārathimhi pājente ‘‘sakaṭaṃ gacchati sakaṭaṃ tiṭṭhatī’’ti vohāramattameva hoti, evameva ajānanaṭṭhena sakaṭaṃ viya kāyo| goṇā viya cittajavātā| sārathi viya cittaṃ| gacchāmi tiṭṭhāmīti citte uppanne vāyodhātu viññattiṃ janayamānā uppajjati, cittakiriyavāyodhātuvipphārena gamanādīni pavattanti| tato ‘‘satto gacchati, satto <pb ed="M" n="1.0257"/> tiṭṭhati, ahaṃ gacchāmi, ahaṃ tiṭṭhāmī’’ti vohāramattaṃ hotīti| tenāha –</p>

<p rend="gatha1">‘‘nāvā <pb ed="V" n="1.0263"/><pb ed="P" n="1.0252"/> mālutavegena, jiyāvegena tejanaṃ|</p>

<p rend="gathalast">yathā yāti tathā kāyo, yāti vātāhato ayaṃ||</p>

<p rend="gatha1">yantaṃ suttavaseneva, cittasuttavasenidaṃ|</p>

<p rend="gathalast">payuttaṃ kāyayantampi, yāti ṭhāti nisīdati||</p>

<p rend="gatha1">ko nāma ettha so satto, yo vinā hetupaccaye|</p>

<p rend="gathalast">attano ānubhāvena, tiṭṭhe vā yadi vā vaje’’ti||</p>

<p rend="bodytext">tasmā evaṃ hetupaccayavaseneva pavattāni gamanādīni sallakkhento esa gacchanto vā gacchāmīti pajānāti, ṭhito vā, nisinno vā, sayāno vā sayānomhīti pajānātīti veditabbo|</p>

<p rend="bodytext"><hi rend="bold">yathā yathā vā panassa kāyo paṇihito hoti, tathā tathā naṃ pajānātī</hi>ti sabbasaṅgāhikavacanametaṃ| idaṃ vuttaṃ hoti – yena yena vā ākārena tassa kāyo ṭhito hoti, tena tena naṃ pajānāti| gamanākārena ṭhitaṃ gacchatīti pajānāti| ṭhānanisajjāsayanākārena ṭhitaṃ sayānoti pajānātīti|</p>

<p rend="bodytext"><hi rend="bold">iti ajjhattaṃ vā</hi>ti evaṃ attano vā catuiriyāpathapariggaṇhanena kāye kāyānupassī viharati| <hi rend="bold">bahiddhā vā</hi>ti parassa vā catuiriyāpathapariggaṇhanena| <hi rend="bold">ajjhattabahiddhā vā</hi>ti kālena attano, kālena parassa catuiriyāpathapariggaṇhanena kāye kāyānupassī viharati| <hi rend="bold">samudayadhammānupassī vā</hi>tiādīsu pana ‘‘avijjāsamudayā rūpasamudayo’’tiādinā (paṭi. ma. 1.49) nayena pañcahākārehi rūpakkhandhassa samudayo ca vayo ca nīharitabbo| tañhi sandhāya idha ‘‘samudayadhammānupassī vā’’tiādi vuttaṃ| <hi rend="bold">atthi kāyoti vā panassā</hi>tiādi vuttasadisameva|</p>

<p rend="bodytext">idha pana catuiriyāpathapariggāhikā sati dukkhasaccaṃ, tassā samuṭṭhāpikā purimataṇhā samudayasaccaṃ<pb ed="V" n="1.0264"/>, ubhinnaṃ appavatti nirodhasaccaṃ, dukkhaparijānano samudayapajahano nirodhārammaṇo ariyamaggo maggasaccaṃ| evaṃ <pb ed="M" n="1.0258"/> catusaccavasena ussakkitvā nibbutiṃ pāpuṇātīti idamekassa catūiriyāpathapariggāhakassa bhikkhuno yāva arahattā niyyānamukhanti|</p>

<p rend="centre">iriyāpathapabbavaṇṇanā niṭṭhitā|</p>

<p rend="subhead">catusampajaññapabbavaṇṇanā</p>

<p rend="bodytext" n="109"><hi rend="paranum">109</hi><hi rend="dot">.</hi> evaṃ <pb ed="P" n="1.0253"/> iriyāpathavasena kāyānupassanaṃ vibhajitvā idāni catusampajaññavasena vibhajituṃ <hi rend="bold">puna capara</hi>ntiādimāha| tattha <hi rend="bold">abhikkante paṭikkante</hi>ti ettha tāva <hi rend="bold">abhikkantaṃ</hi> vuccati gamanaṃ| <hi rend="bold">paṭikkantaṃ</hi> nivattanaṃ| tadubhayampi catūsu iriyāpathesu labbhati| gamane tāva purato kāyaṃ abhiharanto <hi rend="bold">abhikkamati</hi> nāma| paṭinivattento <hi rend="bold">paṭikkamati</hi> nāma| ṭhānepi ṭhitakova kāyaṃ purato onāmento abhikkamati nāma| pacchato apanāmento paṭikkamati nāma| nisajjāyapi nisinnakova āsanassa purimaṅgābhimukho saṃsaranto abhikkamati nāma| pacchimaṅgappadesaṃ pacchā saṃsaranto paṭikkamati nāma| nipajjāyapi eseva nayo|</p>

<p rend="bodytext"><hi rend="bold">sampajānakārī hotī</hi>ti sampajaññena sabbakiccakārī, sampajaññameva vā kārī| so hi abhikkantādīsu sampajaññaṃ karoteva, na katthaci sampajaññavirahito hoti| tattha sātthakasampajaññaṃ sappāyasampajaññaṃ gocarasampajaññaṃ asammohasampajaññanti catubbidhaṃ sampajaññaṃ| tattha abhikkamanacitte uppanne cittavaseneva agantvā ‘‘kiṃ nu me ettha gatena attho atthi natthī’’ti atthānatthaṃ pariggaṇhitvā atthapariggahaṇaṃ <hi rend="bold">sātthakasampajaññaṃ</hi>| tattha ca atthoti cetiyadassanabodhidassanasaṅghadassanatheradassanasubhadassanādivasena dhammato vaḍḍhi| cetiyaṃ vā bodhiṃ vā disvāpi hi buddhārammaṇaṃ saṅghadassanena saṅghārammaṇaṃ pītiṃ uppādetvā tadeva khayavayato sammasanto arahattaṃ pāpuṇāti| there disvā tesaṃ ovāde patiṭṭhāya asubhaṃ disvā tattha paṭhamajjhānaṃ uppādetvā tadeva khayavayato sammasanto arahattaṃ pāpuṇāti| tasmā etesaṃ dassanaṃ sātthakaṃ| keci pana ‘‘āmisatopi vaḍḍhi atthoyeva, taṃ nissāya brahmacariyānuggahāya paṭipannattā’’ti vadanti|</p>

<p rend="bodytext">tasmiṃ <pb ed="V" n="1.0265"/> pana gamane sappāyāsappāyaṃ pariggaṇhitvā sappāyapariggahaṇaṃ <hi rend="bold">sappāyasampajaññaṃ</hi>| seyyathidaṃ, cetiyadassanaṃ tāva sātthakaṃ| sace pana cetiyassa <pb ed="M" n="1.0259"/> mahāpūjāya dasadvādasayojanantare parisā sannipatanti| attano vibhavānurūpaṃ itthiyopi purisāpi alaṅkatappaṭiyattā cittakammarūpakāni viya sañcaranti| tatra cassa iṭṭhe ārammaṇe <pb ed="P" n="1.0254"/> lobho, aniṭṭhe paṭigho, asamapekkhane moho uppajjati, kāyasaṃsaggāpattiṃ vā āpajjati, jīvitabrahmacariyānaṃ vā antarāyo hoti, evaṃ taṃ ṭhānaṃ asappāyaṃ hoti| vuttappakārantarāyābhāve sappāyaṃ| bodhidassanepi eseva nayo| saṅghadassanampi sātthaṃ| sace pana antogāme mahāmaṇḍapaṃ kāretvā sabbarattiṃ dhammassavanaṃ kārentesu manussesu vuttappakāreneva janasannipāto ceva antarāyo ca hoti, evaṃ taṃ ṭhānaṃ asappāyaṃ| antarāyābhāve sappāyaṃ| mahāparisaparivārānaṃ therānaṃ dassanepi eseva nayo|</p>

<p rend="bodytext">asubhadassanampi sātthaṃ| tadatthadīpanatthañca idaṃ vatthu – eko kira daharabhikkhu sāmaṇeraṃ gahetvā dantakaṭṭhatthāya gato| sāmaṇero maggā okkamitvā purato gacchanto asubhaṃ disvā paṭhamajjhānaṃ nibbattetvā tadeva pādakaṃ katvā saṅkhāre sammasanto tīṇi phalāni sacchikatvā uparimaggatthāya kammaṭṭhānaṃ pariggahetvā aṭṭhāsi| daharo taṃ apassanto ‘‘sāmaṇerā’’ti pakkosi| so ‘‘mayā pabbajitadivasato paṭṭhāya bhikkhunā saddhiṃ dve kathā nāma na kathitapubbā| aññasmimpi divase uparivisesaṃ nibbattessāmī’’ti cintetvā ‘‘kiṃ, bhante’’ti paṭivacanaṃ adāsi| ehīti ca vutte ekavacaneneva āgantvā ‘‘bhante, iminā tāva maggena gantvā mayā ṭhitokāse muhuttaṃ puratthābhimukho ṭhatvā olokethā’’ti āha| so tathā katvā tena pattavisesameva pāpuṇi| evaṃ ekaṃ asubhaṃ dvinnaṃ janānaṃ atthāya jāyati| evaṃ sātthampi panetaṃ purisassa mātugāmāsubhaṃ asappāyaṃ| mātugāmassa ca purisāsubhaṃ sabhāgameva sappāyanti evaṃ sappāyapariggahaṇaṃ <hi rend="bold">sappāyasampajaññaṃ</hi> nāma|</p>

<p rend="bodytext">evaṃ pariggahitasātthasappāyassa pana aṭṭhatiṃsāya kammaṭṭhānesu attano cittarucitakammaṭṭhānasaṅkhātaṃ gocaraṃ uggahetvā bhikkhācāragocare taṃ gahetvā gamanaṃ <hi rend="bold">gocarasampajaññaṃ</hi> nāma| tassāvibhāvatthaṃ idaṃ catukkaṃ veditabbaṃ| idhekacco bhikkhu harati na paccāharati<pb ed="V" n="1.0266"/>, ekacco na harati paccāharati<pb ed="M" n="1.0260"/>, ekacco neva <pb ed="P" n="1.0255"/> harati na paccāharati, ekacco harati ca paccāharati ca|</p>

<p rend="bodytext">tattha yo bhikkhu divasaṃ caṅkamena nisajjāya āvaraṇīyehi dhammehi cittaṃ parisodhetvā tathā rattiyā paṭhamaṃ yāmaṃ majjhime yāme seyyaṃ kappetvā pacchimayāmepi nisajjācaṅkamehi vītināmetvā pageva cetiyaṅgaṇabodhiyaṅgaṇavattaṃ katvā bodhirukkhe udakaṃ abhisiñcitvā pānīyaṃ paribhojanīyaṃ paccupaṭṭhapetvā ācariyupajjhāyavattādīni sabbāni khandhakavattāni samādāya vattati| so sarīraparikammaṃ katvā senāsanaṃ pavisitvā dve tayo pallaṅke usumaṃ gāhāpento kammaṭṭhānaṃ anuyuñjitvā bhikkhācāravelāya uṭṭhahitvā kammaṭṭhānasīseneva pattacīvaramādāya senāsanato nikkhamitvā kammaṭṭhānaṃ manasikarontova cetiyaṅgaṇaṃ gantvā sace buddhānussatikammaṭṭhānaṃ hoti, taṃ avissajjetvāva cetiyaṅgaṇaṃ pavisati| aññaṃ ce kammaṭṭhānaṃ hoti, sopānapādamūle ṭhatvā hatthena gahitabhaṇḍaṃ viya taṃ ṭhapetvā buddhārammaṇaṃ pītiṃ gahetvā cetiyaṅgaṇaṃ āruyha mahantaṃ cetiyaṃ ce, tikkhattuṃ padakkhiṇaṃ katvā catūsu ṭhānesu vanditabbaṃ| khuddakaṃ cetiyaṃ ce, tatheva padakkhiṇaṃ katvā aṭṭhasu ṭhānesu vanditabbaṃ| cetiyaṃ vanditvā bodhiyaṅgaṇaṃ pattenāpi buddhassa bhagavato sammukhā viya nipaccakāraṃ dassetvā bodhi vanditabbo| so evaṃ cetiyañca bodhiñca vanditvā paṭisāmitaṭṭhānaṃ gantvā paṭisāmitabhaṇḍakaṃ hatthena gaṇhanto viya nikkhittakammaṭṭhānaṃ gahetvā gāmasamīpe kammaṭṭhānasīseneva cīvaraṃ pārupitvā gāmaṃ piṇḍāya pavisati|</p>

<p rend="bodytext">atha naṃ manussā disvā ‘‘ayyo no āgato’’ti paccuggantvā pattaṃ gahetvā āsanasālāyaṃ vā gehe vā nisīdāpetvā yāguṃ datvā yāva bhattaṃ na niṭṭhāti, tāva pāde dhovitvā telena makkhetvā purato nisīditvā pañhaṃ vā pucchanti, dhammaṃ vā sotukāmā honti| sacepi na kathāpenti, janasaṅgahatthaṃ dhammakathā nāma kātabbāyevāti aṭṭhakathācariyā vadanti| dhammakathā hi kammaṭṭhānavinimuttā nāma natthi<pb ed="P" n="1.0256"/>| tasmā kammaṭṭhānasīseneva dhammaṃ kathetvā kammaṭṭhānasīseneva āhāraṃ paribhuñjitvā anumodanaṃ katvā nivattiyamānehipi manussehi anugatova gāmato nikkhamitvā tattheva nivattetvā maggaṃ paṭipajjati| atha naṃ puretaraṃ <pb ed="V" n="1.0267"/> nikkhamitvā bahigāme <pb ed="M" n="1.0261"/> katabhattakiccā sāmaṇeradaharabhikkhū disvā paccuggantvā pattacīvaramassa gaṇhanti|</p>

<p rend="bodytext">porāṇā bhikkhū kira ‘‘na amhākaṃ upajjhāyo ācariyo’’ti mukhaṃ ulloketvā vattaṃ karonti| sampattaparicchedeneva karonti| te taṃ pucchanti ‘‘bhante, ete manussā tumhākaṃ kiṃ honti mātupakkhato sambandhā pitipakkhato’’ti| kiṃ disvā pucchathāti| tumhesu etesaṃ pemaṃ bahumānanti| āvuso, yaṃ mātāpitūhipi dukkaraṃ, taṃ ete amhākaṃ karonti, pattacīvarampi no etesaṃ santakameva, etesaṃ ānubhāvena neva bhaye bhayaṃ, na chātake chātakaṃ jānāma, edisā nāma amhākaṃ upakārino natthīti tesaṃ guṇe kathento gacchati, ayaṃ vuccati <hi rend="bold">harati na paccāharatī</hi>ti|</p>

<p rend="bodytext">yassa pana pageva vuttappakāraṃ vattapaṭipattiṃ karontassa kammajatejo pajjalati, anupādinnakaṃ muñcitvā upādinnakaṃ gaṇhāti, sarīrato sedā muccanti, kammaṭṭhānavīthiṃ nārohati, so pageva pattacīvaramādāya vegasāva cetiyaṃ vanditvā gorūpānaṃ nikkhamanavelāyameva gāmaṃ yāgubhikkhāya pavisitvā yāguṃ labhitvā āsanasālaṃ gantvā pivati| athassa dvattikkhattuṃ ajjhoharaṇamatteneva kammajatejo upādinnakaṃ muñcitvā anupādinnakaṃ gaṇhāti| ghaṭasatena nhāto viya tejodhātupariḷāhanibbāpanaṃ patvā kammaṭṭhānasīsena yāguṃ paribhuñjitvā pattañca mukhañca dhovitvā antarābhatte kammaṭṭhānaṃ manasikatvā avasesaṭṭhāne piṇḍāya caritvā kammaṭṭhānasīsena āhāraṃ paribhuñjitvā tato paṭṭhāya poṅkhānupoṅkhaṃ upaṭṭhahamānaṃ kammaṭṭhānaṃ gahetvāva āgacchati, ayaṃ vuccati<hi rend="bold"> na harati paccāharatī</hi>ti| edisā ca bhikkhū yāguṃ pivitvā vipassanaṃ ārabhitvā buddhasāsane arahattaṃ pattā <pb ed="P" n="1.0257"/> nāma gaṇanapathaṃ vītivattā, sīhaḷadīpeyeva tesu tesu gāmesu āsanasālāyaṃ na taṃ āsanaṃ atthi, yattha yāguṃ pivitvā arahattappattabhikkhū natthīti|</p>

<p rend="bodytext">yo pana pamādavihārī hoti nikkhittadhuro, sabbavattāni bhinditvā pañcavidhacetokhilavinibandhacitto viharanto ‘‘kammaṭṭhānaṃ nāma atthī’’tipi saññaṃ akatvā gāmaṃ <pb ed="V" n="1.0268"/> piṇḍāya pavisitvā ananulomikena gihisaṃsaggena saṃsaṭṭho caritvā ca bhuñjitvā ca tuccho nikkhamati, ayaṃ vuccati <hi rend="bold">neva harati na paccāharatī</hi>ti|</p>

<p rend="bodytext">yo <pb ed="M" n="1.0262"/> panāyaṃ harati ca paccāharati cāti vutto, so gatapaccāgatikavattavasena veditabbo| attakāmā hi kulaputtā sāsane pabbajitvā dasapi vīsampi tiṃsampi cattālīsampi paññāsampi satampi ekato vasantā katikavattaṃ katvā viharanti, āvuso, tumhe na iṇaṭṭhā na bhayaṭṭā na jīvikāpakatā pabbajitā, dukkhā muccitukāmā panettha pabbajitā, tasmā gamane uppannakilesaṃ gamaneyeva niggaṇhatha, ṭhāne, nisajjāyaṃ, sayane uppannakilesaṃ sayaneyeva niggaṇhathāti| te evaṃ katikavattaṃ katvā bhikkhācāraṃ gacchantā aḍḍhusabhusabhaḍḍhagāvutagāvutantaresu pāsāṇā honti| tāya saññāya kammaṭṭhānaṃ manasikarontāva gacchanti| sace kassaci gamane kileso uppajjati, tattheva naṃ niggaṇhāti| tathā asakkonto tiṭṭhati| athassa pacchato āgacchantopi tiṭṭhati| so ‘‘ayaṃ bhikkhu tuyhaṃ uppannavitakkaṃ jānāti, ananucchavikaṃ te eta’’nti attānaṃ paṭicodetvā vipassanaṃ vaḍḍhetvā tattheva ariyabhūmiṃ okkamati| tathā asakkonto nisīdati| athassa pacchato āgacchantopi nisīdatīti soyeva nayo| ariyabhūmiṃ okkamituṃ asakkontopi taṃ kilesaṃ vikkhambhetvā kammaṭṭhānaṃ manasikarontova gacchati| na kammaṭṭhānavippayuttena cittena pādaṃ uddharati| uddharati ce, paṭinivattetvā purimapadesaṃ yeva eti āḷindakavāsī mahāphussadevatthero viya|</p>

<p rend="bodytext">so kira ekūnavīsativassāni gatapaccāgatikavattaṃ pūrento eva vihāsi| manussāpi <pb ed="P" n="1.0258"/> sudaṃ antarāmagge kasantā ca vapantā ca maddantā ca kammāni ca karontā theraṃ tathāgacchantaṃ disvā ‘‘ayaṃ thero punappunaṃ nivattitvā gacchati| kiṃ nu kho maggamūḷho udāhu kiñci pamuṭṭho’’ti samullapanti| so taṃ anādiyitvā kammaṭṭhānayuttacitteneva samaṇadhammaṃ karonto vīsativassabbhantare arahattaṃ pāpuṇi| arahattappattadivaseyevassa caṅkamanakoṭiyaṃ adhivatthā devatā aṅgulīhi dīpaṃ ujjāletvā aṭṭhāsi| cattāropi mahārājāno sakko ca devānamindo brahmā ca sahampati upaṭṭhānaṃ agamaṃsu| tañca obhāsaṃ disvā vanavāsīmahātissatthero taṃ dutiyadivase pucchi ‘‘rattibhāge āyasmato santike obhāso ahosi, kiṃ so obhāso’’ti<pb ed="V" n="1.0269"/>| thero vikkhepaṃ karonto ‘‘obhāso nāma dīpobhāsopi hoti maṇiobhāsopī’’ti evamādimāha| tato <pb ed="M" n="1.0263"/> paṭicchādetha tumheti nibaddho āmāti paṭijānitvā ārocesi kālavallimaṇḍapavāsī mahānāgatthero viya ca|</p>

<p rend="bodytext">sopi kira gatapaccāgatikavattaṃ pūrento paṭhamaṃ tāva bhagavato mahāpadhānaṃ pūjessāmīti satta vassāni ṭhānacaṅkamanameva adhiṭṭhāsi| puna soḷasa vassāni gatapaccāgatikavattaṃ pūretvā arahattaṃ pāpuṇi| so kammaṭṭhānayutteneva cittena pādaṃ uddharanto viyuttena uddhate paṭinivattanto gāmassa samīpaṃ gantvā ‘‘gāvī nu pabbajito nū’’ti āsaṅkanīyapadese ṭhatvā cīvaraṃ pārupitvā kacchakantarato udakena pattaṃ dhovitvā udakagaṇḍūsaṃ karoti| kiṃ kāraṇā? mā me bhikkhaṃ dātuṃ vandituṃ vā āgate manusse dīghāyukā hothāti vacanamattenāpi kammaṭṭhānavikkhepo ahosīti| ajja, bhante, katimīti divasaṃ vā bhikkhugaṇanaṃ vā pañhe vā pucchito pana udakaṃ gilitvā ārocesi| sace divasādipucchakā na honti, nikkhamanavelāya gāmadvāre niṭṭhubhitvāva yāti kalambatitthavihāre vassūpagatapaññāsabhikkhū viya|</p>

<p rend="bodytext">te kira āsāḷhīpuṇṇamāyaṃ katikavattaṃ akaṃsu ‘‘arahattaṃ appatvā aññamaññaṃ na ālapissāmā’’ti| gāmañca piṇḍāya pavisantā udakagaṇḍūsaṃ katvā pavisiṃsu| divasādīsu <pb ed="P" n="1.0259"/> pucchitesu vuttanayeneva paṭipajjiṃsu| tattha manussā niṭṭhubhanaṃ disvā jāniṃsu, ‘‘ajjeko āgato, ajja dve’’ti| evañca cintesuṃ ‘‘kiṃ nu kho ete amhehiyeva saddhiṃ na sallapanti, udāhu aññamaññampi, yadi aññamaññaṃ na sallapanti, addhā vivādajātā bhavissanti, etha ne aññamaññaṃ khamāpessāmā’’ti sabbe vihāraṃ gantvā paññāsāya bhikkhusu dvepi bhikkhū ekokāse nāddasaṃsu| tato yo tesu cakkhumā puriso, so āha ‘‘na bho kalahakārakānaṃ okāso īdiso hoti, susammaṭṭhaṃ cetiyaṅgaṇaṃ bodhiyaṅgaṇaṃ, sunikkhittā sammajjaniyo, sūpaṭṭhapitaṃ pānīyaṃ paribhojanīya’’nti| te tatova nivattā, tepi bhikkhū antotemāseyeva arahattaṃ patvā mahāpavāraṇāya visuddhipavāraṇaṃ pavāresuṃ|</p>

<p rend="bodytext">evaṃ kālavallimaṇḍapavāsī mahānāgatthero viya kalambatitthavihāre vassūpagatabhikkhū viya <pb ed="V" n="1.0270"/> ca kammaṭṭhānayutteneva cittena pādaṃ uddharanto gāmasamīpaṃ <pb ed="M" n="1.0264"/> patvā udakagaṇḍūsaṃ katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo vā natthi, taṃ vīthiṃ paṭipajjati| tattha ca piṇḍāya caramāno na turitaturito viya javena gacchati| na hi javena piṇḍapātiyadhutaṅgaṃ nāma kiñci atthi| visamabhūmibhāgappattaṃ pana udakasakaṭaṃ viya niccalo hutvā gacchati| anugharaṃ paviṭṭho ca taṃ dātukāmaṃ vā adātukāmaṃ vā sallakkhetuṃ tadanurūpaṃ kālaṃ āgamento bhikkhaṃ gahetvā antogāme vā bahigāme vā vihārameva vā āgantvā yathāphāsuke patirūpe okāse nisīditvā kammaṭṭhānaṃ manasikaronto āhāre paṭikūlasaññaṃ upaṭṭhāpetvā akkhabbhañjanavaṇalepanaputtamaṃsūpamāvasena naṃ paccavekkhanto aṭṭhaṅgasamannāgataṃ āhāraṃ āhāreti, neva davāya na madāya na maṇḍanāya na vibhūsanāya| bhuttāvī ca udakakiccaṃ katvā muhuttaṃ bhattakilamathaṃ paṭippassambhetvā yathā purebhattaṃ, evaṃ pacchābhattaṃ| yathā purimayāmaṃ, evaṃ pacchimayāmañca kammaṭṭhānameva manasi karoti, ayaṃ vuccati <hi rend="bold">harati ca paccāharati cā</hi>ti|</p>

<p rend="bodytext">idaṃ <pb ed="P" n="1.0260"/> pana haraṇapaccāharaṇasaṅkhātaṃ gatapaccāgatikavattaṃ pūrento yadi upanissayasampanno hoti| paṭhamavaye eva arahattaṃ pāpuṇāti| no ce paṭhamavaye pāpuṇāti, atha majjhimavaye| no ce majjhimavaye pāpuṇāti, atha pacchimavaye| no ce pacchimavaye pāpuṇāti, atha maraṇasamaye| no ce maraṇasamaye pāpuṇāti, atha devaputto hutvā| no ce devaputto hutvā pāpuṇāti, anuppanne buddhe nibbatto paccekabodhiṃ sacchikaroti| no ce paccekabodhiṃ sacchikaroti, atha buddhānaṃ sammukhībhāve khippābhiñño vā hoti seyyathāpi thero bāhiyo dārucīriyo, mahāpañño vā seyyathāpi thero sāriputto, mahiddhiko vā seyyathāpi thero mahāmoggallāno, dhutaṅgadharo vā seyyathāpi thero mahākassapo, dibbacakkhuko vā seyyathāpi thero anuruddho, vinayadharo vā seyyathāpi thero upāli, dhammakathiko vā seyyathāpi thero puṇṇo mantāṇiputto, āraññiko vā seyyathāpi thero revato, bahussuto vā seyyathāpi thero ānando, sikkhākāmo vā seyyathāpi thero rāhulo buddhaputtoti| iti imasmiṃ catukke yvāyaṃ harati ca paccāharati ca, tassa <hi rend="bold">gocarasampajaññaṃ</hi> sikhāpattaṃ hoti|</p>

<p rend="bodytext">abhikkamādīsu <pb ed="M" n="1.0265"/> pana asammuyhanaṃ <hi rend="bold">asammohasampajaññaṃ</hi>| taṃ evaṃ veditabbaṃ – idha bhikkhu abhikkamanto <pb ed="V" n="1.0271"/> vā paṭikkamanto vā yathā andhaputhujjanā abhikkamādīsu ‘‘attā abhikkamati, attanā abhikkamo nibbattito’’ti vā ‘‘ahaṃ abhikkamāmi, mayā abhikkamo nibbattito’’ti vā sammuyhanti| tathā asammuyhanto ‘‘abhikkamāmī’’ti citte uppajjamāne teneva cittena saddhiṃ cittasamuṭṭhānā vāyodhātu viññattiṃ janayamānā uppajjati, iti cittakiriyavāyodhātuvipphāravasena ayaṃ kāyasammato aṭṭhisaṅghāto abhikkamati, tassevaṃ abhikkamato ekekapāduddharaṇe pathavīdhātu āpodhātūti dve dhātuyo omattā honti mandā, itarā dve adhimattā honti balavatiyo, tathā atiharaṇavītiharaṇesu| vossajjane tejovāyodhātuyo omattā honti mandā, itarā dve adhimattā honti balavatiyo| tathā sannikkhepanasannirumbhanesu| tattha uddharaṇe pavattā <pb ed="P" n="1.0261"/> rūpārūpadhammā atiharaṇaṃ na pāpuṇanti| tathā atiharaṇe pavattā vītiharaṇaṃ, vītiharaṇe pavattā vossajjanaṃ, vossajjane pavattā sannikkhepanaṃ, sannikkhepane pavattā sannirumbhanaṃ na pāpuṇanti| tattha tattheva pabbaṃ pabbaṃ sandhi sandhi odhi odhi hutvā tattakapāle pakkhittatilāni viya paṭapaṭāyantā bhijjanti| tattha ko eko abhikkamati? kassa vā ekassa abhikkamanaṃ? paramatthato hi dhātūnaṃyeva gamanaṃ, dhātūnaṃ ṭhānaṃ, dhātūnaṃ nisajjanaṃ, dhātūnaṃ sayanaṃ, tasmiṃ tasmiñhi koṭṭhāse saddhiṃ rūpena –</p>

<p rend="gatha1">aññaṃ uppajjate cittaṃ, aññaṃ cittaṃ nirujjhati|</p>

<p rend="gathalast">avīcimanusambandho, nadīsotova vattatīti||</p>

<p rend="gatha1">evaṃ abhikkamādīsu asammuyhanaṃ <hi rend="bold">asammohasampajaññaṃ</hi> nāmāti|</p>

<p rend="gathalast">niṭṭhito abhikkante paṭikkante sampajānakārī hotīti padassa attho|</p>

<p rend="bodytext"><hi rend="bold">ālokite vilokite</hi>ti ettha pana <hi rend="bold">ālokitaṃ</hi> nāma purato pekkhanaṃ| <hi rend="bold">vilokitaṃ</hi> nāma anudisāpekkhanaṃ| aññānipi heṭṭhā upari pacchato pekkhanavasena olokitullokitāpalokitāni nāma <pb ed="M" n="1.0266"/> honti, tāni idha na gahitāni| sāruppavasena pana imāneva dve gahitāni, iminā vā mukhena sabbānipi tāni gahitānevāti|</p>

<p rend="bodytext">tattha <pb ed="V" n="1.0272"/> ‘‘ālokessāmī’’ti citte uppanne cittavaseneva anoloketvā atthapariggahaṇaṃ sātthakasampajaññaṃ| taṃ āyasmantaṃ nandaṃ kāyasakkhiṃ katvā veditabbaṃ| vuttañhetaṃ bhagavatā – ‘‘sace, bhikkhave, nandassa puratthimā disā āloketabbā hoti, sabbaṃ cetasā samannāharitvā nando puratthimaṃ disaṃ āloketi, evaṃ me puratthimaṃ disaṃ ālokayato na abhijjhādomanassā pāpakā akusalā dhammā anvāssaveyyunti iti so tattha sampajāno hoti, sace, bhikkhave, nandassa pacchimā disā, uttarā disā, dakkhiṇā disā, uddhaṃ, adho, anudisā āloketabbā hoti, sabbaṃ cetaso samannāharitvā nando anudisaṃ āloketi| evaṃ me anudisaṃ ālokayato…pe.… sampajāno hotī’’ti (a. ni. 8.9)|</p>

<p rend="bodytext">apica idhāpi pubbe vuttacetiyadassanādivaseneva sātthakatā ca sappāyatā ca veditabbā| kammaṭṭhānassa pana avijahanameva gocarasampajaññaṃ| tasmā khandhadhātuāyatanakammaṭṭhānikehi attano kammaṭṭhānavaseneva, kasiṇādikammaṭṭhānikehi <pb ed="P" n="1.0262"/> vā pana kammaṭṭhānasīseneva ālokanavilokanaṃ kātabbaṃ| abbhantare attā nāma āloketā vā viloketā vā natthi, ālokessāmīti pana citte uppajjamāne teneva cittena saddhiṃ cittasamuṭṭhānā vāyodhātu viññattiṃ janayamānā uppajjati| iti cittakiriyavāyodhātuvipphāravaseneva heṭṭhimaṃ akkhidalaṃ adho sīdati, uparimaṃ uddhaṃ laṅgheti, koci yantakena vivaranto nāma natthi, tato cakkhuviññāṇaṃ dassanakiccaṃ sādhentaṃ uppajjatīti| evaṃ sampajānanaṃ panettha <hi rend="bold">asammohasampajaññaṃ</hi> nāma|</p>

<p rend="bodytext">apica mūlapariññāāgantukatāvakālikabhāvavasenapettha asammohasampajaññaṃ veditabbaṃ| mūlapariññāvasena tāva –</p>

<p rend="gatha1">bhavaṅgāvajjanañceva, dassanaṃ sampaṭicchanaṃ|</p>

<p rend="gathalast">santīraṇaṃ voṭṭhabbanaṃ, javanaṃ bhavati sattamaṃ||</p>

<p rend="bodytext">tattha bhavaṅgaṃ upapattibhavassa aṅgakiccaṃ sādhayamānaṃ pavattati, taṃ āvaṭṭetvā kiriyamanodhātu āvajjanakiccaṃ sādhayamānā, tannirodhā cakkhuviññāṇaṃ <pb ed="M" n="1.0267"/> dassanakiccaṃ sādhayamānaṃ<pb ed="V" n="1.0273"/>, tannirodhā vipākamanodhātu sampaṭicchanakiccaṃ sādhayamānā, tannirodhā vipākamanoviññāṇadhātu santīraṇakiccaṃ sādhayamānā, tannirodhā kiriyamanoviññāṇadhātu voṭṭhabbapanakiccaṃ sādhayamānā, tannirodhā sattakkhattuṃ javanaṃ javati| tattha paṭhamajavanepi ‘‘ayaṃ itthī, ayaṃ puriso’’ti rajjanadussanamuyhanavasena ālokitavilokitaṃ na hoti| dutiyajavanepi…pe.… sattamajavanepi| etesu pana yuddhamaṇḍale yodhesu viya heṭṭhupariyavasena bhijjitvā patitesu ‘‘ayaṃ itthī, ayaṃ puriso’’ti rajjanādivasena ālokitavilokitaṃ hoti| evaṃ tāvettha mūlapariññāvasena asammohasampajaññaṃ veditabbaṃ|</p>

<p rend="bodytext">cakkhudvāre pana rūpe āpāthagate bhavaṅgacalanato uddhaṃ sakakiccaṃ nipphādanavasena āvajjanādīsu uppajjitvā niruddhesu avasāne javanaṃ uppajjati| taṃ pubbe uppannānaṃ āvajjanādīnaṃ gehabhūte cakkhudvāre āgantukapuriso viya hoti| tassa yathā paragehe kiñci yācituṃ paviṭṭhassa āgantukapurisassa gehasāmikesu tuṇhīmāsinesu āṇākaraṇaṃ na yuttaṃ| evaṃ āvajjanādīnaṃ gehabhūte cakkhudvāre <pb ed="P" n="1.0263"/> āvajjanādīsupi arajjantesu adussantesu amuyhantesu ca rajjanadussanamuyhanaṃ ayuttanti evaṃ āgantukabhāvavasena asammohasampajaññaṃ veditabbaṃ|</p>

<p rend="bodytext">yāni pana tāni cakkhudvāre voṭṭhabbapanapariyosānāni cittāni uppajjanti, tāni saddhiṃ sampayuttadhammehi tattha tattheva bhijjanti, aññamaññaṃ na passantīti ittarāni tāvakālikāni honti| tattha yathā ekasmiṃ ghare sabbesu mānusakesu matesu avasesassa ekassa taṅkhaṇeññeva maraṇadhammassa na yuttā naccagītādīsu abhirati nāma, evameva ekadvāre sasampayuttesu āvajjanādīsu tattha tattheva matesu avasesassa taṅkhaṇeññeva maraṇadhammassa javanassāpi rajjanadussanamuyhanavasena abhirati nāma na yuttāti evaṃ tāvakālikabhāvavasena asammohasampajaññaṃ veditabbaṃ|</p>

<p rend="bodytext">apica khandhāyatanadhātupaccayapaccavekkhaṇavasenapetaṃ veditabbaṃ| ettha hi cakkhu ceva rūpañca rūpakkhandho, dassanaṃ viññāṇakkhandho, taṃsampayuttā vedanā vedanākkhandho, saññā saññākkhandho, phassādikā saṅkhārakkhandho| evametesaṃ <pb ed="M" n="1.0268"/> pañcannaṃ khandhānaṃ samavāye ālokanavilokanaṃ <pb ed="V" n="1.0274"/> paññāyati| tattha ko eko āloketi, ko viloketi? tathā cakkhu cakkhāyatanaṃ, rūpaṃ rūpāyatanaṃ, dassanaṃ manāyatanaṃ, vedanādayo sampayuttadhammā dhammāyatanaṃ| evametesaṃ catunnaṃ āyatanānaṃ samavāye ālokanavilokanaṃ paññāyati| tattha ko eko āloketi, ko viloketi? tathā cakkhu cakkhudhātu, rūpaṃ rūpadhātu, dassanaṃ cakkhuviññāṇadhātu, taṃsampayuttā vedanādayo dhammadhātu| evametāsaṃ catunnaṃ dhātūnaṃ samavāye ālokanavilokanaṃ paññāyati| tattha ko eko āloketi, ko viloketi? tathā cakkhu nissayapaccayo, rūpaṃ ārammaṇapaccayo, āvajjanaṃ anantarasamanantarūpanissayanatthivigatapaccayo, āloko upanissayapaccayo vedanādayo sahajātapaccayo| evametesaṃ paccayānaṃ samavāye ālokanavilokanaṃ paññāyati| tattha ko eko āloketi, ko viloketīti? evamettha khandhāyatanadhātupaccayapaccavekkhaṇavasenapi <pb ed="P" n="1.0264"/> asammohasampajaññaṃ veditabbaṃ|</p>

<p rend="bodytext"><hi rend="bold">samiñjite pasārite</hi>ti pabbānaṃ samiñjanapasāraṇe| tattha cittavaseneva samiñjanapasāraṇaṃ akatvā hatthapādānaṃ samiñjanapasāraṇapaccayā atthānatthaṃ pariggahetvā atthapariggahaṇaṃ sātthakasampajaññaṃ| tattha hatthapāde aticiraṃ samiñjetvā pasāretvā eva vā ṭhitassa khaṇe khaṇe vedanā uppajjanti, cittaṃ ekaggaṃ na labhati, kammaṭṭhānaṃ paripatati, visesaṃ nādhigacchati| kāle samiñjentassa kāle pasārentassa pana tā vedanā na uppajjanti, cittaṃ ekaggaṃ hoti, kammaṭṭhānaṃ phātiṃ gacchati, visesamadhigacchatīti evaṃ atthānatthapariggahaṇaṃ veditabbaṃ|</p>

<p rend="bodytext">atthe pana satipi sappāyāsappāyaṃ pariggaṇhitvā sappāyapariggahaṇaṃ sappāyasampajaññaṃ| tatrāyaṃ nayo – mahācetiyaṅgaṇe kira daharabhikkhū sajjhāyaṃ gaṇhanti| tesaṃ piṭṭhipasse daharabhikkhuniyo dhammaṃ suṇanti| tatreko daharo hatthaṃ pasārento kāyasaṃsaggaṃ patvā teneva kāraṇena gihī jāto| aparopi bhikkhu pādaṃ pasārento aggimhi pasāresi, aṭṭhiṃ āhacca pādo jhāyi| aparo vammike pasāresi, so āsīvisena daṭṭho| aparo cīvarakuṭidaṇḍake pasāresi, taṃ maṇisappo <pb ed="M" n="1.0269"/> ḍaṃsi| tasmā evarūpe asappāye apasāretvā sappāye pasāretabbaṃ| idamettha sappāyasampajaññaṃ|</p>

<p rend="bodytext">gocarasampajaññaṃ <pb ed="V" n="1.0275"/> pana mahātheravatthunā dīpetabbaṃ – mahāthero kira divāṭṭhāne nisinno antevāsikehi saddhiṃ kathayamāno sahasā hatthaṃ samiñjetvā puna yathāṭhāne ṭhapetvā saṇikaṃ samiñjesi| taṃ antevāsikā pucchiṃsu ‘‘kasmā bhante sahasā hatthaṃ samiñjetvā puna yathāṭhāne ṭhapetvā saṇikaṃ samiñjayitthā’’ti| yato paṭṭhāyāhaṃ, āvuso, kammaṭṭhānaṃ manasikātuṃ āraddho, na me kammaṭṭhānaṃ muñcitvā hattho samiñjitapubbo, idāni pana tumhehi saddhiṃ kathayamānena kammaṭṭhānaṃ muñcitvā samiñjito, tasmā puna yathāṭhāne ṭhapetvā samiñjesinti| sādhu, bhante, bhikkhunā nāma evarūpena <pb ed="P" n="1.0265"/> bhavitabbanti| evametthāpi kammaṭṭhānāvijahanameva gocarasampajaññanti veditabbaṃ|</p>

<p rend="bodytext">abbhantare attā nāma koci samiñjento vā pasārento vā natthi| vuttappakāracittakiriyavāyodhātuvipphārena pana suttakaḍḍhanavasena dāruyantassa hatthapādalaḷanaṃ viya samiñjanapasāraṇaṃ hotīti evaṃ parijānanaṃ panettha asammohasampajaññanti veditabbaṃ|</p>

<p rend="bodytext"><hi rend="bold">saṅghāṭipattacīvaradhāraṇe</hi>ti ettha saṅghāṭicīvarānaṃ nivāsanapārupanavasena pattassa bhikkhāpaṭiggahaṇādivasena paribhogo dhāraṇaṃ nāma| tattha saṅghāṭicīvaradhāraṇe tāva nivāsetvā pārupitvā ca piṇḍāya carato āmisalābho ‘‘sītassa paṭighātāyā’’tiādinā nayena bhagavatā vuttappakāroyeva ca attho attho nāma| tassa vasena sātthakasampajaññaṃ veditabbaṃ|</p>

<p rend="bodytext">uṇhapakatikassa pana dubbalassa ca cīvaraṃ sukhumaṃ sappāyaṃ| sītālukassa ghanaṃ dupaṭṭaṃ| viparītaṃ asappāyaṃ| yassa kassaci jiṇṇaṃ asappāyameva| aggaḷādidāne hissa taṃ palibodhakaraṃ hoti| tathā paṭṭuṇṇadukūlādibhedaṃ lobhanīyacīvaraṃ| tādisañhi araññe ekakassa nivāsantarāyakaraṃ jīvitantarāyakaraṃ vāpi hoti| nippariyāyena pana yaṃ nimittakammādimicchājīvavasena uppannaṃ, yañcassa sevamānassa akusalā dhammā abhivaḍḍhanti, kusalā dhammā parihāyanti, taṃ asappāyaṃ| viparītaṃ sappāyaṃ<pb ed="M" n="1.0270"/>| tassa vasenettha sappāyasampajaññaṃ, kammaṭṭhānāvijahanavaseneva ca gocarasampajaññaṃ veditabbaṃ|</p>

<p rend="bodytext">abbhantare attā nāma koci cīvaraṃ pārupanto natthi| vuttappakāracittakiriyavāyodhātuvipphāreneva <pb ed="V" n="1.0276"/> pana cīvarapārupanaṃ hoti| tattha cīvarampi acetanaṃ, kāyopi acetano| cīvaraṃ na jānāti ‘‘mayā kāyo pāruto’’ti| kāyopi na jānāti ‘‘ahaṃ cīvarena pāruto’’ti, dhātuyova dhātusamūhaṃ paṭicchādenti paṭapilotikāya potthakarūpapaṭicchādane viya| tasmā neva sundaraṃ cīvaraṃ labhitvā somanassaṃ kātabbaṃ, na asundaraṃ labhitvā domanassaṃ| nāgavammikacetiyarukkhādīsu <pb ed="P" n="1.0266"/> hi keci mālāgandhadhūmavatthādīhi sakkāraṃ karonti, keci gūthamuttakaddamadaṇḍasatthappahārādīhi asakkāraṃ, na te nāgavammikarukkhādayo somanassaṃ vā domanassaṃ vā karonti; evameva neva sundaraṃ cīvaraṃ labhitvā somanassaṃ kātabbaṃ, na asundaraṃ labhitvā domanassanti evaṃ pavattapaṭisaṅkhānavasena panettha asammohasampajaññaṃ veditabbaṃ|</p>

<p rend="bodytext">pattadhāraṇepi pattaṃ sahasāva aggahetvā imaṃ gahetvā piṇḍāya caramāno bhikkhaṃ labhissāmīti evaṃ pattagahaṇapaccayā paṭilabhitabbatthavasena sātthakasampajaññaṃ veditabbaṃ|</p>

<p rend="bodytext">kisadubbalasarīrassa pana garu patto asappāyo| yassa kassaci catupañcagaṇḍikāhato dubbisodhanīyo asappāyova| duddhotapatto hi na vaṭṭati, taṃ dhovantasseva cassa palibodho hoti| maṇivaṇṇapatto pana lobhanīyo cīvare vuttanayeneva asappāyo| nimittakammādivasena laddho pana yañcassa sevamānassa akusalā dhammā abhivaḍḍhanti, kusalā dhammā parihāyanti, ayaṃ ekantasappāyova| viparīto sappāyo| tassa vasenettha sappāyasampajaññaṃ, kammaṭṭhānāvijahanavaseneva ca gocarasampajaññaṃ veditabbaṃ|</p>

<p rend="bodytext">abbhantare attā nāma koci pattaṃ gaṇhanto natthi| vuttappakāracittakiriyavāyodhātuvipphāreneva pana pattaggahaṇaṃ nāma hoti| tattha pattopi acetano, hatthāpi acetanā| patto na jānāti ‘‘ahaṃ hatthehi gahito’’ti| hatthāpi na jānanti ‘‘patto amhehi gahito’’ti| dhātuyova <pb ed="M" n="1.0271"/> dhātusamūhaṃ gaṇhanti saṇḍāsena aggivaṇṇapattaggahaṇe viyāti evaṃ pavattapaṭisaṅkhānavasenettha asammohasampajaññaṃ veditabbaṃ|</p>

<p rend="bodytext">apica yathā chinnahatthapāde vaṇamukhehi paggharitapubbalohitakimikule nīlamakkhikasamparikiṇṇe anāthasālāyaṃ nipanne anāthamanusse disvā dayālukā purisā tesaṃ vaṇapaṭṭacoḷakāni <pb ed="V" n="1.0277"/> ceva kapālādīhi ca bhesajjāni upanāmenti| tattha coḷakānipi kesañci saṇhāni, kesañci thūlāni pāpuṇanti| bhesajjakapālakānipi kesañci susaṇṭhānāni, kesañci dussaṇṭhānāni pāpuṇanti, na te tattha sumanā vā dummanā vā honti| vaṇappaṭicchādanamatteneva hi coḷakena bhesajjapaṭiggahaṇamatteneva ca kapālakena <pb ed="P" n="1.0267"/> tesamattho, evameva yo bhikkhu vaṇacoḷakaṃ viya cīvaraṃ, bhesajjakapālakaṃ viya pattaṃ, kapāle bhesajjamiva ca patte laddhaṃ bhikkhaṃ sallakkheti| ayaṃ saṅghāṭipattacīvaradhāraṇe asammohasampajaññena uttamasampajānakārīti veditabbo|</p>

<p rend="bodytext">asitādīsu <hi rend="bold">asite</hi>ti piṇḍapātabhojane| <hi rend="bold">pīte</hi>ti yāguādipāne| <hi rend="bold">khāyite</hi>ti piṭṭhakhajjakādikhādane| <hi rend="bold">sāyite</hi>ti madhuphāṇitādisāyane| tattha ‘‘neva davāyā’’tiādinā nayena vutto aṭṭhavidhopi attho attho nāma| tassa vasena sātthakasampajaññaṃ veditabbaṃ| lūkhapaṇītatittamadhurādīsu pana yena bhojanena yassa aphāsu hoti, taṃ tassa asappāyaṃ| yaṃ pana nimittakammādivasena paṭiladdhaṃ, yañcassa bhuñjato akusalā dhammā abhivaḍḍhanti, kusalā dhammā parihāyanti, taṃ ekantasappāyameva| viparītaṃ sappāyaṃ| tassa vasenettha sappāyasampajaññaṃ, kammaṭṭhānāvijahanavaseneva ca gocarasampajaññaṃ veditabbaṃ|</p>

<p rend="bodytext">abbhantare attā nāma koci bhuñjako natthi, vuttappakāracittakiriyavāyodhātuvipphāravaseneva pana pattapaṭiggahaṇaṃ nāma hoti| cittakiriyavāyodhātuvipphāreneva hatthassa patte otāraṇaṃ nāma hoti| cittakiriyavāyodhātuvipphāreneva ālopakaraṇaṃ ālopuddharaṇaṃ mukhavivaraṇañca hoti| na koci kuñcikāya yantakena ca hanukaṭṭhīni vivarati, cittakiriyavāyodhātuvipphāreneva ālopassa mukhe ṭhapanaṃ, uparidantānaṃ musalakiccasādhanaṃ, heṭṭhādantānaṃ udukkhalakiccasādhanaṃ, jivhāya hatthakiccasādhanañca hoti|</p>

<p rend="bodytext">iti <pb ed="M" n="1.0272"/> taṃ tattha aggajivhāya tanukakheḷo mūlajivhāya bahalakheḷo makkheti| taṃ heṭṭhādantudukkhale jivhāhatthaparivattitaṃ kheḷudakatemitaṃ uparidantamusalasañcuṇṇitaṃ koci kaṭacchunā vā dabbiyā vā antopavesento nāma natthi, vāyodhātuyāva pavisati| paviṭṭhaṃ paviṭṭhaṃ koci palālasantharaṃ katvā dhārento nāma natthi, vāyodhātuvaseneva tiṭṭhati| ṭhitaṃ ṭhitaṃ <pb ed="V" n="1.0278"/> koci uddhanaṃ katvā aggiṃ jāletvā pacanto nāma natthi, tejodhātuyāva paccati| pakkaṃ pakkaṃ <pb ed="P" n="1.0268"/> koci daṇḍena vā yaṭṭhiyā vā bahi nīhārako nāma natthi, vāyodhātuyeva nīharati|</p>

<p rend="bodytext">iti vāyodhātu atiharati ca vītiharati ca dhāreti ca parivatteti ca sañcuṇṇeti visoseti ca nīharati ca| pathavīdhātu dhāreti ca parivatteti ca sañcuṇṇeti ca visoseti ca| āpodhātu sineheti ca allattañca anupāleti| tejodhātu antopaviṭṭhaṃ paripāceti| ākāsadhātu añjaso hoti| viññāṇadhātu tattha tattha sammāpayogamanvāya ābhujatīti evaṃpavattapaṭisaṅkhānavasenettha asammohasampajaññaṃ veditabbaṃ|</p>

<p rend="bodytext">apica gamanato pariyesanato paribhogato āsayato nidhānato aparipakkato paripakkato phalato nissandato sammakkhaṇatoti evaṃ dasavidhapaṭikūlabhāvapaccavekkhaṇatopettha asammohasampajaññaṃ veditabbaṃ| vitthārakathā panettha <hi rend="bold">visuddhimagge</hi> āhārapaṭikūlasaññāniddesato gahetabbā|</p>

<p rend="bodytext"><hi rend="bold">uccārapassāvakamme</hi>ti uccārassa ca passāvassa ca karaṇe| tattha pattakāle uccārapassāvaṃ akarontassa sakalasarīrato sedā muccanti, akkhīni bhamanti, cittaṃ na ekaggaṃ hoti, aññe ca rogā uppajjanti| karontassa pana sabbaṃ taṃ na hotīti ayamettha attho| tassa vasena sātthakasampajaññaṃ veditabbaṃ| aṭṭhāne uccārapassāvaṃ karontassa pana āpatti hoti, ayaso vaḍḍhati, jīvitantarāyo hoti| patirūpe ṭhāne karontassa sabbaṃ taṃ na hotīti idamettha sappāyaṃ| tassa vasena sappāyasampajaññaṃ, kammaṭṭhānāvijahanavaseneva ca gocarasampajaññaṃ veditabbaṃ|</p>

<p rend="bodytext">abbhantare <pb ed="M" n="1.0273"/> attā nāma koci uccārapassāvaṃ karonto natthi| cittakiriyavāyodhātuvipphāreneva pana uccārapassāvakammaṃ hoti| yathā pana pakke gaṇḍe gaṇḍabhedena pubbalohitaṃ akāmatāya nikkhamati, yathā ca atibharitā udakabhājanā udakaṃ akāmatāya nikkhamati, evaṃ pakkāsayamuttavatthīsu sannicitā uccārapassāvā vāyuvegasamuppīḷitā <pb ed="V" n="1.0279"/> akāmatāyapi nikkhamanti| so panāyaṃ evaṃ nikkhamanto uccārapassāvo neva tassa bhikkhuno attano hoti, na parassa| kevalaṃ sarīranissandova <pb ed="P" n="1.0269"/> hoti| yathā kiṃ? yathā udakakumbhato purāṇudakaṃ chaḍḍentassa neva taṃ attano hoti, na paresaṃ| kevalaṃ paṭijagganamattameva hoti| evaṃpavattapaṭisaṅkhānavasenettha asammohasampajaññaṃ veditabbaṃ|</p>

<p rend="bodytext">gatādīsu <hi rend="bold">gate</hi>ti gamane| <hi rend="bold">ṭhite</hi>ti ṭhāne| <hi rend="bold">nisinne</hi>ti nisajjāya| <hi rend="bold">sutte</hi>ti sayane| <hi rend="bold">jāgarite</hi>ti jāgaraṇe| <hi rend="bold">bhāsite</hi>ti kathane| <hi rend="bold">tuṇhībhāve</hi>ti akathane| ‘‘gacchanto vā gacchāmīti pajānāti, ṭhito vā ṭhitomhīti pajānāti, nisinno vā nisinnomhīti pajānāti, sayāno vā sayānomhīti pajānātī’’ti imasmiñhi ṭhāne addhāniriyāpathā kathitā| ‘‘abhikkante paṭikkante ālokite vilokite samiñjite pasārite’’ti imasmiṃ majjhimā| ‘‘gate ṭhite nisinne sutte jāgarite’’ti idha pana khuddakacuṇṇikiriyāpathā kathitā| tasmā etesupi vuttanayeneva sampajānakāritā veditabbā|</p>

<p rend="bodytext">tipiṭakamahāsīvatthero panāha – yo ciraṃ gantvā vā caṅkamitvā vā aparabhāge ṭhito iti paṭisañcikkhati ‘‘caṅkamanakāle pavattā rūpārūpadhammā ettheva niruddhā’’ti, ayaṃ <hi rend="bold">gate sampajānakārī</hi> nāma| yo sajjhāyaṃ vā karonto pañhaṃ vā vissajjento kammaṭṭhānaṃ vā manasikaronto ciraṃ ṭhatvā aparabhāge nisinno iti paṭisañcikkhati ‘‘ṭhitakāle pavattā rūpārūpadhammā ettheva niruddhā’’ti, ayaṃ <hi rend="bold">ṭhite sampajānakārī</hi> nāma| yo sajjhāyādikaraṇavaseneva ciraṃ nisīditvā aparabhāge nipanno iti paṭisañcikkhati ‘‘nisinnakāle pavattā rūpārūpadhammā ettheva niruddhā’’ti, ayaṃ <hi rend="bold">nisinne sampajānakārī</hi> nāma| yo pana nipannako sajjhāyaṃ vā karonto kammaṭṭhānaṃ vā manasikaronto niddaṃ okkamitvā aparabhāge vuṭṭhāya <pb ed="M" n="1.0274"/> iti paṭisañcikkhati ‘‘sayanakāle pavattā rūpārūpadhammā ettheva niruddhā’’ti, ayaṃ <hi rend="bold">sutte jāgarite ca sampajānakārī</hi> nāma| kiriyamayacittānañhi appavattaṃ suttaṃ nāma, pavattaṃ jāgaritaṃ nāmāti| yo pana bhāsamāno ‘‘ayaṃ saddo nāma oṭṭhe ca paṭicca dante ca jivhañca tāluñca paṭicca cittassa tadanurūpaṃ payogaṃ paṭicca jāyatī’’ti sato sampajāno bhāsati, ciraṃ vā pana kālaṃ sajjhāyaṃ vā katvā dhammaṃ vā kathetvā kammaṭṭhānaṃ <pb ed="V" n="1.0280"/> vā parivattetvā pañhaṃ vā vissajjetvā aparabhāge tuṇhībhūto <pb ed="P" n="1.0270"/> iti paṭisañcikkhati ‘‘bhāsitakāle uppannā rūpārūpadhammā ettheva niruddhā’’ti, ayaṃ <hi rend="bold">bhāsite sampajānakārī</hi> nāma| yo tuṇhībhūto ciraṃ dhammaṃ vā kammaṭṭhānaṃ vā manasikatvā aparabhāge iti paṭisañcikkhati ‘‘tuṇhībhūtakāle pavattā rūpārūpadhammā ettheva niruddhā, upādārūpapavattiyā sati <hi rend="bold">bhāsati</hi> nāma, asati <hi rend="bold">tuṇhī bhavati</hi> nāmā’’ti, ayaṃ <hi rend="bold">tuṇhībhāve sampajānakārī</hi> nāmāti|</p>

<p rend="bodytext">tayidaṃ mahāsīvattherena vuttaṃ asammohadhuraṃ imasmiṃ <hi rend="bold">satipaṭṭhānasutte</hi> adhippetaṃ| <hi rend="bold">sāmaññaphale</hi> pana sabbampi catubbidhaṃ sampajaññaṃ labbhati| tasmā visesato ettha asammohasampajaññasseva vasena sampajānakāritā veditabbā| sampajānakārī sampajānakārīti ca sabbapadesu satisampayuttasseva sampajaññassa vasenattho veditabbo| <hi rend="bold">vibhaṅgappakaraṇe</hi> pana, ‘‘sato sampajāno abhikkamati, sato sampajāno paṭikkamatī’’ti (vibha. 523) evametāni padāni vibhattāneva|</p>

<p rend="bodytext"><hi rend="bold">iti ajjhattaṃ vā</hi>ti evaṃ catusampajaññapariggahaṇena attano vā kāye, parassa vā kāye, kālena vā attano, kālena vā parassa kāye kāyānupassī viharati| idha <hi rend="bold">samudayavayadhammānupassī</hi>tiādīsu rūpakkhandhasseva samudayo ca vayo ca nīharitabbo| sesaṃ vuttasadisameva|</p>

<p rend="bodytext">idha catusampajaññapariggāhikā sati dukkhasaccaṃ, tassā samuṭṭhāpikā purimataṇhā samudayasaccaṃ, ubhinnaṃ appavatti nirodhasaccaṃ, vuttappakāro ariyamaggo maggasaccaṃ| evaṃ catusaccavasena ussakkitvā nibbutiṃ pāpuṇātīti idamekassa <pb ed="M" n="1.0275"/> catusampajaññapariggāhakassa bhikkhuno vasena yāva arahattā niyyānamukhanti|</p>

<p rend="centre">catusampajaññapabbavaṇṇanā niṭṭhitā|</p>

<p rend="subhead">paṭikūlamanasikārapabbavaṇṇanā</p>

<p rend="bodytext" n="110"><hi rend="paranum">110</hi><hi rend="dot">.</hi> evaṃ <pb ed="V" n="1.0281"/> catusampajaññavasena kāyānupassanaṃ vibhajitvā idāni paṭikūlamanasikāravasena vibhajituṃ <hi rend="bold">puna capara</hi>ntiādimāha| tattha <hi rend="bold">imameva kāya</hi>ntiādīsu yaṃ vattabbaṃ siyā, taṃ sabbaṃ sabbākārena vitthārato <hi rend="bold">visuddhimagge</hi> kāyagatāsatikammaṭṭhāne vuttaṃ| <hi rend="bold">ubhatomukhā</hi>ti heṭṭhā ca upari cāti dvīhi mukhehi yuttā| <hi rend="bold">nānāvihitassā</hi>ti <pb ed="P" n="1.0271"/> nānāvidhassa|</p>

<p rend="bodytext">idaṃ panettha opammasaṃsandanaṃ – ubhatomukhā putoḷi viya hi cātumahābhūtiko kāyo, tattha missetvā pakkhittanānāvidhadhaññaṃ viya kesādayo dvattiṃsākārā, cakkhumā puriso viya yogāvacaro, tassa taṃ putoḷiṃ muñcitvā paccavekkhato nānāvidhadhaññassa pākaṭakālo viya yogino dvattiṃsākārassa vibhūtākāro veditabbo|</p>

<p rend="bodytext"><hi rend="bold">iti ajjhattaṃ vā</hi>ti evaṃ kesādipariggahaṇena attano vā kāye, parassa vā kāye, kālena vā attano, kālena vā parassa kāye kāyānupassī viharati, ito paraṃ vuttanayameva| kevalañhi idha dvattiṃsākārapariggāhikā sati dukkhasaccanti evaṃ yojanaṃ katvā niyyānamukhaṃ veditabbaṃ| sesaṃ purimasadisamevāti|</p>

<p rend="centre">paṭikūlamanasikārapabbavaṇṇanā niṭṭhitā|</p>

<p rend="subhead">dhātumanasikārapabbavaṇṇanā</p>

<p rend="bodytext" n="111"><hi rend="paranum">111</hi><hi rend="dot">.</hi> evaṃ paṭikūlamanasikāravasena kāyānupassanaṃ vibhajitvā idāni dhātumanasikāravasena vibhajituṃ <hi rend="bold">puna capara</hi>ntiādimāha| tatrāyaṃ opammasaṃsandanena <pb ed="M" n="1.0276"/> saddhiṃ atthavaṇṇanā – yathā koci goghātako vā tasseva vā bhattavetanabhato antevāsiko gāviṃ vadhitvā vinivijjhitvā catasso disā gatānaṃ mahāpathānaṃ vemajjhaṭṭhānasaṅkhāte catumahāpathe koṭṭhāsaṃ koṭṭhāsaṃ katvā nisinno assa, evameva bhikkhu catunnaṃ iriyāpathānaṃ yena kenaci ākārena <pb ed="V" n="1.0282"/> ṭhitattā yathāṭhitaṃ, yathāṭhitattā ca yathāpaṇihitaṃ kāyaṃ – ‘‘atthi imasmiṃ kāye pathavīdhātu…pe.… vāyodhātū’’ti evaṃ paccavekkhati|</p>

<p rend="bodytext">kiṃ vuttaṃ hoti – yathā goghātakassa gāviṃ posentassāpi āghātanaṃ āharantassāpi āharitvā tattha bandhitvā ṭhapentassāpi vadhentassāpi vadhitaṃ mataṃ passantassāpi tāvadeva gāvīti saññā na antaradhāyati, yāva naṃ padāletvā bīlaso na vibhajati| vibhajitvā nisinnassa pana <pb ed="P" n="1.0272"/> gāvīti saññā antaradhāyati, maṃsasaññā pavattati, nāssa evaṃ hoti ‘‘ahaṃ gāviṃ vikkiṇāmi, ime gāviṃ harantī’’ti| atha khvassa ‘‘ahaṃ maṃsaṃ vikkiṇāmi, ime maṃsaṃ haranti’’cceva hoti, evameva imassāpi bhikkhuno pubbe bālaputhujjanakāle gihibhūtassāpi pabbajitassāpi tāvadeva sattoti vā puggaloti vā saññā na antaradhāyati, yāva imameva kāyaṃ yathāṭhitaṃ yathāpaṇihitaṃ ghanavinibbhogaṃ katvā dhātuso na paccavekkhati| dhātuso paccavekkhato panassa sattasaññā antaradhāyati, dhātuvaseneva cittaṃ santiṭṭhati| tenāha bhagavā – ‘‘imameva kāyaṃ yathāṭhitaṃ yathāpaṇihitaṃ dhātuso paccavekkhati, atthi imasmiṃ kāye pathavīdhātu āpodhātu tejodhātu vāyodhātūti| seyyathāpi, bhikkhave, dakkho goghātako vā…pe.… vāyodhātū’’ti|</p>

<p rend="bodytext">goghātako viya hi yogī, gāvīti saññā viya sattasaññā, catumahāpatho viya catuiriyāpatho, bīlaso vibhajitvā nisinnabhāvo viya dhātuso paccavekkhaṇanti ayamettha pāḷivaṇṇanā, kammaṭṭhānakathā pana <hi rend="bold">visuddhimagge</hi> vitthāritā|</p>

<p rend="bodytext"><hi rend="bold">iti ajjhattaṃ vā</hi>ti evaṃ catudhātupariggahaṇena attano vā kāye, parassa vā kāye, kālena vā attano, kālena vā parassa kāye kāyānupassī <pb ed="M" n="1.0277"/> viharati| ito paraṃ vuttanayameva| kevalañhi idha catudhātupariggāhikā sati dukkhasaccanti evaṃ yojanaṃ katvā niyyānamukhaṃ veditabbaṃ| sesaṃ purimasadisamevāti|</p>

<p rend="centre">dhātumanasikārapabbavaṇṇanā niṭṭhitā|</p>

<p rend="subhead">navasivathikapabbavaṇṇanā</p>

<p rend="bodytext" n="112"><hi rend="paranum">112</hi><hi rend="dot">.</hi> evaṃ <pb ed="V" n="1.0283"/> dhātumanasikāravasena kāyānupassanaṃ vibhajitvā idāni navahi sivathikapabbehi vibhajituṃ, <hi rend="bold">puna capara</hi>ntiādimāha| tattha <hi rend="bold">seyyathāpi passeyyā</hi>ti yathā passeyya| <hi rend="bold">sarīra</hi>nti matasarīraṃ| <hi rend="bold">sivathikāya chaḍḍīta</hi>nti susāne apaviddhaṃ| ekāhaṃ matassa assāti <hi rend="bold">ekāhamataṃ</hi>| dvīhaṃ matassa assāti <hi rend="bold">dvīhamataṃ</hi>| tīhaṃ matassa assāti <hi rend="bold">tīhamataṃ</hi>| bhastā viya vāyunā uddhaṃ jīvitapariyādānā yathānukkamaṃ samuggatena sūnabhāvena uddhumātattā <hi rend="bold">uddhumātakaṃ</hi>| vinīlaṃ <pb ed="P" n="1.0273"/> vuccati viparibhinnavaṇṇaṃ| vilīnameva <hi rend="bold">vinīlakaṃ</hi>| paṭikūlattā vā kucchitaṃ vinīlanti <hi rend="bold">vinīlakaṃ</hi>| maṃsussadaṭṭhānesu rattavaṇṇassa pubbasannicayaṭṭhānesu setavaṇṇassa yebhuyyena ca nīlavaṇṇassa nīlaṭṭhānesu nīlasāṭakapārutasseva chavasarīrassetaṃ adhivacanaṃ| paribhinnaṭṭhānehi navahi vā vaṇamukhehi visandamānaṃ pubbaṃ vipubbaṃ| vipubbameva <hi rend="bold">vipubbakaṃ,</hi> paṭikūlattā vā kucchitaṃ vipubbanti <hi rend="bold">vipubbakaṃ</hi>| vipubbakaṃ jātaṃ tathābhāvaṃ gatanti <hi rend="bold">vipubbakajātaṃ</hi>|</p>

<p rend="bodytext"><hi rend="bold">so imameva kāya</hi>nti so bhikkhu imaṃ attano kāyaṃ tena kāyena saddhiṃ ñāṇena upasaṃharati upaneti| kathaṃ? ayampi kho kāyo evaṃdhammo evaṃbhāvī evaṃanatītoti| idaṃ vuttaṃ hoti – āyu, usmā, viññāṇanti imesaṃ tiṇṇaṃ dhammānaṃ atthitāya ayaṃ kāyo ṭhānagamanādikhamo hoti imesaṃ pana vigamā ayampi evaṃdhammo evaṃpūtikasabhāvoyeva, <hi rend="bold">evaṃbhāvī</hi> evaṃuddhumātādibhedo bhavissati, <hi rend="bold">evaṃanatīto</hi> evaṃuddhumātādibhāvaṃ anatikkantoti|</p>

<p rend="bodytext"><hi rend="bold">iti ajjhattaṃ vā</hi>ti evaṃ uddhumātādipariggahaṇena attano vā kāye, parassa vā kāye, kālena vā attano, kālena vā parassa kāye kāyānupassī viharati|</p>

<p rend="bodytext"><hi rend="bold">khajjamāna</hi>nti <pb ed="M" n="1.0278"/> udarādīsu nisīditvā udaramaṃsoṭṭhamaṃsakkhikūṭādīni luñcitvā luñcitvā khādiyamānaṃ| <hi rend="bold">samaṃsalohita</hi>nti sesāvasesamaṃsalohitayuttaṃ| <hi rend="bold">nimaṃsalohitamakkhita</hi>nti maṃse khīṇepi lohitaṃ na sussati, taṃ sandhāya vuttaṃ ‘‘nimaṃsalohitamakkhita’’nti| <hi rend="bold">aññenā</hi>ti aññena disābhāgena| <hi rend="bold">hatthaṭṭhika</hi>nti catusaṭṭhibhedampi hatthaṭṭhikaṃ pāṭiyekkaṃ vippakiṇṇaṃ| <hi rend="bold">pādaṭṭhikādīsupi</hi> eseva nayo| <hi rend="bold">terovassikānī</hi>ti atikkantasaṃvaccharāni| <hi rend="bold">pūtīnī</hi>ti abbhokāse ṭhitāni <pb ed="V" n="1.0284"/> vātātapavuṭṭhisamphassena terovassikāneva pūtīni honti| antobhūmigatāni pana cirataraṃ tiṭṭhanti| <hi rend="bold">cuṇṇakajātānī</hi>ti cuṇṇaṃ cuṇṇaṃ hutvā vippakiṇṇāni| sabbattha so imamevāti vuttanayena khajjamānādīnaṃ vasena yojanā kātabbā|</p>

<p rend="bodytext"><hi rend="bold">iti ajjhattaṃ vā</hi>ti evaṃ khajjamānādipariggahaṇena yāva cuṇṇakabhāvā attano <pb ed="P" n="1.0274"/> vā kāye, parassa vā kāye, kālena vā attano, kālena vā parassa kāye kāyānupassī viharati|</p>

<p rend="bodytext">idha pana ṭhatvā navasivathikā samodhānetabbā| ‘‘ekāhamataṃ vā’’tiādinā nayena vuttā sabbāpi ekā, ‘‘kākehi vā khajjamāna’’ntiādikā ekā, ‘‘aṭṭhikasaṅkhalikaṃ samaṃsalohitaṃ nhārusambandha’’nti ekā, ‘‘nimaṃsalohitamakkhitaṃ nhārusambandha’’nti ekā, ‘‘apagatamaṃsalohitaṃ nhārusambandha’’nti ekā, ‘‘aṭṭhikāni apagatasambandhānī’’tiādikā ekā, ‘‘aṭṭhikāni setāni saṅkhavaṇṇapaṭibhāgānī’’ti ekā, ‘‘puñjakitāni terovassikānī’’ti ekā, ‘‘pūtīni cuṇṇakajātānī’’ti ekā|</p>

<p rend="bodytext"><hi rend="bold">evaṃ kho, bhikkhave</hi>ti idaṃ navasivathikā dassetvā kāyānupassanaṃ niṭṭhapento āha| tattha navasivathikapariggāhikā sati dukkhasaccaṃ, tassā samuṭṭhāpikā purimataṇhā samudayasaccaṃ, ubhinnaṃ appavatti nirodhasaccaṃ, dukkhaparijānano samudayapajahano nirodhārammaṇo ariyamaggo maggasaccaṃ| evaṃ catusaccavaseneva ussakkitvā nibbutiṃ pāpuṇātīti idaṃ navasivathikapariggāhakānaṃ bhikkhūnaṃ yāva arahattā niyyānamukhanti|</p>

<p rend="centre">navasivathikapabbavaṇṇanā niṭṭhitā|</p>

<p rend="bodytext">ettāvatā ca ānāpānapabbaṃ iriyāpathapabbaṃ catusampajaññapabbaṃ paṭikūlamanasikārapabbaṃ dhātumanasikārapabbaṃ navasivathikapabbānīti cuddasapabbā kāyānupassanā niṭṭhitā hoti|</p>

<p rend="bodytext">tattha <pb ed="V" n="1.0285"/><pb ed="M" n="1.0279"/> ānāpānapabbaṃ paṭikūlamanasikārapabbanti imāneva dve appanākammaṭṭhānāni| sivathikānaṃ pana ādīnavānupassanāvasena vuttattā sesāni dvādasāpi upacārakammaṭṭhānānevāti|</p>

<p rend="centre">kāyānupassanā niṭṭhitā|</p>

<p rend="subhead">vedanānupassanāvaṇṇanā</p>

<p rend="bodytext" n="113"><hi rend="paranum">113</hi><hi rend="dot">.</hi> evaṃ bhagavā cuddasavidhena kāyānupassanāsatipaṭṭhānaṃ kathetvā idāni navavidhena vedanānupassanaṃ kathetuṃ <hi rend="bold">kathañca, bhikkhave</hi>tiādimāha| tattha <hi rend="bold">sukhaṃ vedana</hi>nti kāyikaṃ vā cetasikaṃ vā sukhaṃ vedanaṃ vedayamāno ‘‘ahaṃ sukhaṃ vedanaṃ vedayāmī’’ti pajānātīti attho| tattha kāmaṃ uttānaseyyakāpi dārakā thaññapivanādikāle sukhaṃ vedayamānā ‘‘sukhaṃ vedayāmā’’ti pajānanti, na panetaṃ evarūpaṃ jānanaṃ sandhāya vuttaṃ| evarūpaṃ jānanaṃ hi sattūpaladdhiṃ na jahati, sattasaññaṃ na ugghāṭeti, kammaṭṭhānaṃ vā satipaṭṭhānabhāvanā vā na hoti| imassa pana bhikkhuno jānanaṃ sattūpaladdhiṃ jahati<pb ed="P" n="1.0275"/>, sattasaññaṃ ugghāṭeti, kammaṭṭhānaṃ ceva satipaṭṭhānabhāvanā ca hoti| idañhi ‘‘ko vedayati, kassa vedanā, kiṃ kāraṇā vedanā’’ti evaṃ sampajānavediyanaṃ sandhāya vuttaṃ|</p>

<p rend="bodytext">tattha <hi rend="bold">ko vedayatī</hi>ti na koci satto vā puggalo vā vedayati| <hi rend="bold">kassa vedanā</hi>ti na kassaci sattassa vā puggalassa vā vedanā| <hi rend="bold">kiṃ kāraṇā vedanā</hi>ti vatthuārammaṇāva panassa vedanā| tasmā esa evaṃ pajānāti – ‘‘taṃ taṃ sukhādīnaṃ vatthuṃ ārammaṇaṃ katvā vedanāva vedayati| taṃ pana vedanāpavattiṃ upādāya ‘ahaṃ vedayāmī’ti vohāramattaṃ hotī’’ti| evaṃ vedanāva vatthuṃ ārammaṇaṃ katvā vedanāva vedayatīti sallakkhento esa ‘‘sukhaṃ vedanaṃ vedayāmī’’ti pajānātīti veditabbo| cittalapabbate aññataro thero viya| thero kira aphāsukakāle balavavedanāya nitthunanto aparāparaṃ parivattati| tameko daharo āha ‘‘kataraṃ vo, bhante, ṭhānaṃ rujjatī’’ti| āvuso, pāṭiyekkaṃ rujjanaṭṭhānaṃ nāma natthi, vatthuṃ ārammaṇaṃ katvā vedanāva vedayatīti| evaṃ jānanakālato <pb ed="M" n="1.0280"/> paṭṭhāya adhivāsetuṃ vaṭṭati no, bhanteti| adhivāsemi āvusoti| adhivāsanā, bhante, seyyāti| thero adhivāsesi| tato vāto <pb ed="V" n="1.0286"/> yāva hadayā phālesi, mañcake antāni rāsikatāni ahesuṃ| thero daharassa dassesi ‘‘vaṭṭatāvuso, ettakā adhivāsanā’’ti| daharo tuṇhī ahosi| thero vīriyasamataṃ yojetvā saha paṭisambhidāhi arahattaṃ pāpuṇitvā samasīsī hutvā parinibbāyi|</p>

<p rend="bodytext">yathā ca sukhaṃ, evaṃ dukkhaṃ…pe.… nirāmisaṃ adukkhamasukhaṃ vedanaṃ vedayamāno ‘‘nirāmisaṃ adukkhamasukhaṃ vedanaṃ vedayāmī’’ti pajānāti| iti bhagavā rūpakammaṭṭhānaṃ kathetvā arūpakammaṭṭhānaṃ kathento vedanāvasena kathesi| duvidhañhi kammaṭṭhānaṃ rūpakammaṭṭhānañca arūpakammaṭṭhānañca| rūpapariggaho arūpapariggahotipi etadeva vuccati| tattha bhagavā rūpakammaṭṭhānaṃ kathento saṅkhepamanasikāravasena vā vitthāramanasikāravasena vā catudhātuvavatthānaṃ kathesi| tadubhayampi sabbākārato <hi rend="bold">visuddhimagge</hi> dassitameva|</p>

<p rend="bodytext">arūpakammaṭṭhānaṃ <pb ed="P" n="1.0276"/> pana kathento yebhuyyena vedanāvasena katheti| tividho hi arūpakammaṭṭhāne abhiniveso phassavasena vedanāvasena cittavasenāti| kathaṃ? ekaccassa hi saṃkhittena vā vitthārena vā pariggahite rūpakammaṭṭhāne tasmiṃ ārammaṇe cittacetasikānaṃ paṭhamābhinipāto taṃ ārammaṇaṃ phusanto uppajjamāno phasso pākaṭo hoti| ekaccassa taṃ ārammaṇaṃ anubhavantī uppajjamānā vedanā pākaṭā hoti| ekaccassa taṃ ārammaṇaṃ pariggahetvā vijānantaṃ uppajjamānaṃ viññāṇaṃ pākaṭaṃ hoti| tattha yassa phasso pākaṭo hoti, sopi ‘‘na kevalaṃ phassova uppajjati, tena saddhiṃ tadeva ārammaṇaṃ anubhavamānā vedanāpi uppajjati, sañjānanamānā saññāpi, cetayamānā cetanāpi, vijānanamānaṃ viññāṇampi uppajjatī’’ti phassapañcamakeyeva pariggaṇhāti| yassa vedanā pākaṭā hoti| so ‘‘na kevalaṃ vedanāva uppajjati, tāya saddhiṃ tadevārammaṇaṃ phusamāno phassopi uppajjati, sañjānanamānā saññāpi, cetayamānā cetanāpi, vijānanamānaṃ viññāṇampi uppajjatī’’ti phassapañcamakeyeva pariggaṇhāti| yassa viññāṇaṃ pākaṭaṃ hoti, so ‘‘na kevalaṃ viññāṇameva uppajjati, tena saddhiṃ tadevārammaṇaṃ phusamāno phassopi <pb ed="M" n="1.0281"/> uppajjati, anubhavamānā vedanāpi, sañjānanamānā saññāpi, cetayamānā cetanāpi uppajjatī’’ti phassapañcamakeyeva pariggaṇhāti|</p>

<p rend="bodytext">so <pb ed="V" n="1.0287"/> ‘‘ime phassapañcamakā dhammā kiṃ nissitā’’ti upadhārento ‘‘vatthuṃ nissitā’’ti pajānāti| vatthu nāma karajakāyo, yaṃ sandhāya vuttaṃ ‘‘idañca me viññāṇaṃ ettha sitaṃ ettha paṭibaddha’’nti (dī. ni. 1.234,235; ma. ni. 2.252)| so atthato bhūtāni ceva upādārūpāni ca| evamettha ‘‘vatthu rūpaṃ, phassapañcamakā nāma’’nti nāmarūpamattameva passati| rūpaṃ cettha rūpakkhandho, nāmaṃ cattāro arūpino khandhāti pañcakkhandhamattaṃ hoti| nāmarūpavinimuttā hi pañcakkhandhā, pañcakkhandhavinimuttañca nāmarūpaṃ natthi|</p>

<p rend="bodytext">so ‘‘ime pañcakkhandhā kiṃ hetukā’’ti upaparikkhanto ‘‘avijjādihetukā’’ti passati| tato paccayo ceva paccayuppannañca idaṃ, añño satto vā puggalo vā natthi, suddhasaṅkhārapuñjamattamevāti sappaccayanāmarūpavasena tilakkhaṇaṃ āropetvā vipassanāpaṭipāṭiyā ‘‘aniccaṃ dukkhaṃ anattā’’ti sammasanto vicarati|</p>

<p rend="bodytext">so <pb ed="P" n="1.0277"/> ‘‘ajja ajjā’’ti paṭivedhaṃ ākaṅkhamāno tathārūpe divase utusappāya puggalasappāya bhojanasappāya dhammassavanasappāyaṃ labhitvā ekapallaṅkena nisinno vipassanaṃ matthakaṃ pāpetvā arahatte patiṭṭhāti| evaṃ imesampi tiṇṇaṃ janānaṃ yāva arahattā kammaṭṭhānaṃ kathitaṃ hoti|</p>

<p rend="bodytext">idha pana bhagavā arūpakammaṭṭhānaṃ kathento vedanāvasena kathesi| phassavasena vā hi viññāṇavasena vā kathīyamānaṃ na pākaṭaṃ hoti, andhakāraṃ viya khāyati| vedanāvasena pana pākaṭaṃ hoti| kasmā? vedanānaṃ uppattipākaṭatāya| sukhadukkhavedanānañhi uppatti pākaṭā| yadā sukhaṃ uppajjati, sakalasarīraṃ khobhentaṃ maddantaṃ pharamānaṃ abhisandayamānaṃ satadhotaṃ sappiṃ khādāpayantaṃ viya satapākatelaṃ makkhayamānaṃ viya ghaṭasahassena pariḷāhaṃ nibbāpayamānaṃ viya ‘‘aho sukhaṃ aho sukha’’nti vācaṃ nicchārayamānameva uppajjati| yadā dukkhaṃ uppajjati, sakalasarīraṃ khobhentaṃ maddantaṃ pharamānaṃ abhisandayamānaṃ tattaphālaṃ pavesentaṃ viya vilīnatambalohena āsiñcantaṃ viya sukkhatiṇavanappatimhi araññe dāruukkākalāpaṃ khipamānaṃ viya <pb ed="M" n="1.0282"/> ‘‘aho dukkhaṃ aho dukkha’’nti vippalāpayamānameva uppajjati| iti sukhadukkhavedanānaṃ uppatti pākaṭā hoti|</p>

<p rend="bodytext">adukkhamasukhā <pb ed="V" n="1.0288"/> pana duddīpanā andhakārāva avibhūtā| sā sukhadukkhānaṃ apagame sātāsātappaṭikkhepavasena majjhattākārabhūtā adukkhamasukhā vedanāti nayato gaṇhantassa pākaṭā hoti| yathā kiṃ? yathā antarā piṭṭhipāsāṇaṃ ārohitvā palātassa migassa anupathaṃ gacchanto migaluddako piṭṭhipāsāṇassa orabhāgepi parabhāgepi padaṃ disvā majjhe apassantopi ‘‘ito āruḷho, ito oruḷho, majjhe piṭṭhipāsāṇe iminā padesena gato bhavissatī’’ti nayato jānāti, evaṃ āruḷhaṭṭhāne padaṃ viya hi sukhavedanāya uppatti pākaṭā hoti| oruḷhaṭṭhāne padaṃ viya dukkhavedanāya uppatti pākaṭā hoti| ‘‘ito āruyha ito oruyha majjhe evaṃ gato’’ti nayato gahaṇaṃ viya sukhadukkhānaṃ apagame sātāsātappaṭikkhepavasena majjhattākārabhūtā adukkhamasukhā vedanāti nayato <pb ed="P" n="1.0278"/> gaṇhantassa pākaṭā hoti| evaṃ bhagavā paṭhamaṃ rūpakammaṭṭhānaṃ kathetvā pacchā arūpakammaṭṭhānaṃ vedanāvasena nibbattetvāva dassesi|</p>

<p rend="bodytext">na kevalañca idheva evaṃ dassesi, cūḷataṇhāsaṅkhaye, mahātaṇhāsaṅkhaye, cūḷavedalle, mahāvedalle, raṭṭhapālasutte, māgaṇḍiyasutte, dhātuvibhaṅge, āneñjasappāye, <hi rend="bold">dīghanikāyamhi</hi> mahānidāne, sakkapañhe, mahāsatipaṭṭhāne, <hi rend="bold">saṃyuttamhi</hi> cūḷanidānasutte, rukkhopame, parivīmaṃsanasutte, sakale vedanāsaṃyutteti evaṃ anekesu suttesu paṭhamaṃ rūpakammaṭṭhānaṃ kathetvā pacchā arūpakammaṭṭhānaṃ vedanāvasena nibbattetvā dassesi| yathā ca tesu, evaṃ imasmimpi satipaṭṭhānasutte paṭhamaṃ rūpakammaṭṭhānaṃ kathetvā pacchā arūpakammaṭṭhānaṃ vedanāvasena nibbattetvā dassesi|</p>

<p rend="bodytext">tattha <hi rend="bold">sukhaṃ vedana</hi>ntiādīsu ayaṃ aparopi pajānanapariyāyo – <hi rend="bold">sukhaṃ vedanaṃ vedayāmīti pajānātī</hi>ti sukhavedanākkhaṇe dukkhāya vedanāya abhāvato sukhaṃ vedanaṃ vedayamāno ‘‘sukhaṃ vedanaṃ vedayāmī’’ti pajānāti| tena yā pubbe anubhūtapubbā dukkhā vedanā, tassā idāni abhāvato imissā ca sukhāya vedanāya ito paṭhamaṃ abhāvato <pb ed="M" n="1.0283"/> vedanā nāma aniccā adhuvā vipariṇāmadhammā, itiha tattha sampajāno hoti|</p>

<p rend="bodytext">vuttampi cetaṃ bhagavatā –</p>

<p rend="indent">‘‘yasmiṃ <pb ed="V" n="1.0289"/> aggivessana samaye sukhaṃ vedanaṃ vedeti, neva tasmiṃ samaye dukkhaṃ vedanaṃ vedeti, na adukkhamasukhaṃ vedanaṃ vedeti, sukhaṃyeva tasmiṃ samaye vedanaṃ vedeti, yasmiṃ aggivessana samaye dukkhaṃ…pe.… adukkhamasukhaṃ vedanaṃ vedeti, neva tasmiṃ samaye sukhaṃ vedanaṃ vedeti, na dukkhaṃ vedanaṃ vedeti, adukkhamasukhaññeva tasmiṃ samaye vedanaṃ vedeti| sukhāpi kho aggivessana vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā| dukkhāpi kho…pe.… adukkhamasukhāpi kho aggivessana vedanā aniccā…pe.… nirodhadhammā| evaṃ passaṃ aggivessana sutavā ariyasāvako sukhāyapi vedanāya dukkhāyapi vedanāya adukkhamasukhāyapi <pb ed="P" n="1.0279"/> vedanāya nibbindati, nibbindaṃ virajjati, virāgā vimuccati, vimuttasmiṃ vimuttamiti ñāṇaṃ hoti| ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī’’ti (ma. ni. 2.205)|</p>

<p rend="bodytext"><hi rend="bold">sāmisaṃ vā sukha</hi>ntiādīsu <hi rend="bold">sāmisā sukhā</hi> nāma pañcakāmaguṇāmisanissitā cha gehasitasomanassavedanā| <hi rend="bold">nirāmisā sukhā</hi> nāma cha nekkhammasitasomanassavedanā| <hi rend="bold">sāmisā dukkhā</hi> nāma cha gehasitadomanassavedanā| <hi rend="bold">nirāmisā dukkhā</hi> nāma cha nekkhammasitadomanassavedanā| <hi rend="bold">sāmisā adukkhamasukhā</hi> nāma cha gehasitupekkhā vedanā| <hi rend="bold">nirāmisā adukkhamasukhā</hi> nāma cha nekkhammasitupekkhā vedanā| tāsaṃ vibhāgo uparipaṇṇāsake pāḷiyaṃ āgatoyeva|</p>

<p rend="bodytext"><hi rend="bold">iti ajjhattaṃ vā</hi>ti evaṃ sukhavedanādipariggahaṇena attano vā vedanāsu, parassa vā vedanāsu, kālena vā attano, kālena vā parassa vedanāsu vedanānupassī viharati| <hi rend="bold">samudayavayadhammānupassī vā</hi>ti ettha pana ‘‘avijjāsamudayā vedanāsamudayo’’tiādīhi (paṭi. ma. 1.50) pañcahi pañcahi ākārehi vedanānaṃ samudayañca vayañca passanto samudayadhammānupassī vā <pb ed="M" n="1.0284"/> vedanāsu viharati, vayadhammānupassī vā vedanāsu viharati, kālena samudayadhammānupassī vā, kālena vayadhammānupassī vā vedanāsu viharatīti veditabbo| ito paraṃ kāyānupassanāyaṃ vuttanayameva|</p>

<p rend="bodytext">kevalañhi <pb ed="V" n="1.0290"/> idha vedanāpariggāhikā sati dukkhasaccanti evaṃ yojanaṃ katvā vedanāpariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">vedanānupassanā niṭṭhitā|</p>

<p rend="subhead">cittānupassanāvaṇṇanā</p>

<p rend="bodytext" n="114"><hi rend="paranum">114</hi><hi rend="dot">.</hi> evaṃ navavidhena vedanānupassanāsatipaṭṭhānaṃ kathetvā idāni soḷasavidhena cittānupassanaṃ kathetuṃ <hi rend="bold">kathañca, bhikkhave</hi>tiādimāha| tattha <hi rend="bold">sarāga</hi>nti aṭṭhavidhaṃ lobhasahagataṃ| <hi rend="bold">vītarāga</hi>nti lokiyakusalābyākataṃ| idaṃ pana yasmā sammasanaṃ na dhammasamodhānaṃ, tasmā idha ekapadepi lokuttaraṃ na labbhati| sesāni cattāri akusalacittāni neva purimapadaṃ, na pacchimapadaṃ bhajanti| <hi rend="bold">sadosa</hi>nti duvidhaṃ dosasahagataṃ<pb ed="P" n="1.0280"/>| <hi rend="bold">vītadosa</hi>nti lokiyakusalābyākataṃ| sesāni dasākusalacittāni neva purimaṃ padaṃ, na pacchimaṃ padaṃ bhajanti| <hi rend="bold">samoha</hi>nti vicikicchāsahagatañceva uddhaccasahagatañcāti duvidhaṃ| yasmā pana moho sabbākusalesu uppajjati, tasmā tānipi idha vaṭṭantiyeva| imasmiṃyeva hi duke dvādasākusalacittāni pariyādiṇṇānīti| <hi rend="bold">vītamoha</hi>nti lokiyakusalābyākataṃ| <hi rend="bold">saṃkhitta</hi>nti thinamiddhānupatitaṃ, etañhi saṃkuṭitacittaṃ nāma| <hi rend="bold">vikkhitta</hi>nti uddhaccasahagataṃ, etañhi pasaṭacittaṃ nāma|</p>

<p rend="bodytext"><hi rend="bold">mahaggata</hi>nti rūpārūpāvacaraṃ| <hi rend="bold">amahaggata</hi>nti kāmāvacaraṃ| <hi rend="bold">suttara</hi>nti kāmāvacaraṃ| <hi rend="bold">anuttara</hi>nti rūpāvacarañca arūpāvacarañca| tatrāpi suttaraṃ rūpāvacaraṃ, anuttaraṃ arūpāvacarameva| <hi rend="bold">samāhita</hi>nti yassa appanāsamādhi upacārasamādhi vā atthi| <hi rend="bold">asamāhita</hi>nti ubhayasamādhivirahitaṃ| <hi rend="bold">vimutta</hi>nti tadaṅgavikkhambhanavimuttīhi vimuttaṃ| <hi rend="bold">avimutta</hi>nti ubhayavimuttivirahitaṃ, samucchedapaṭippassaddhinissaraṇavimuttīnaṃ pana idha okāsova natthi|</p>

<p rend="bodytext"><hi rend="bold">iti</hi> <pb ed="M" n="1.0285"/> <hi rend="bold">ajjhattaṃ vā</hi>ti evaṃ sarāgādipariggahaṇena yasmiṃ yasmiṃ khaṇe yaṃ yaṃ cittaṃ pavattati, taṃ taṃ sallakkhento attano vā citte, parassa vā citte, kālena vā attano, kālena vā parassa citte cittānupassī viharati| <hi rend="bold">samudayavayadhammānupassī</hi>ti ettha pana ‘‘avijjāsamudayā <pb ed="V" n="1.0291"/> viññāṇasamudayo’’ti (paṭi. ma. 1.50) evaṃ pañcahi pañcahi ākārehi viññāṇassa samudayo ca vayo ca nīharitabbo| ito paraṃ vuttanayameva|</p>

<p rend="bodytext">kevalañhi idha cittapariggāhikā sati dukkhasaccanti evaṃ yojanaṃ katvā cittapariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">cittānupassanāvaṇṇanā niṭṭhitā|</p>

<p rend="subhead">dhammānupassanā nīvaraṇapabbavaṇṇanā</p>

<p rend="bodytext" n="115"><hi rend="paranum">115</hi><hi rend="dot">.</hi> evaṃ soḷasavidhena cittānupassanāsatipaṭṭhānaṃ kathetvā idāni pañcavidhena dhammānupassanaṃ kathetuṃ <hi rend="bold">kathañca, bhikkhave</hi>tiādimāha| apica bhagavatā kāyānupassanāya suddharūpapariggaho kathito, vedanācittānupassanāhi suddharūpapariggaho| idāni rūpārūpamissakapariggahaṃ kathetuṃ ‘‘kathañca, bhikkhave’’tiādimāha<pb ed="P" n="1.0281"/>| kāyānupassanāya vā rūpakkhandhapariggahova kathito, vedanānupassanāya vedanākkhandhapariggahova, cittānupassanāya viññāṇakkhandhapariggahovāti idāni saññāsaṅkhārakkhandhapariggahampi kathetuṃ ‘‘kathañca, bhikkhave’’tiādimāha|</p>

<p rend="bodytext">tattha <hi rend="bold">santa</hi>nti abhiṇhasamudācāravasena saṃvijjamānaṃ| <hi rend="bold">asanta</hi>nti asamudācāravasena vā pahīnattā vā avijjamānaṃ| <hi rend="bold">yathā cā</hi>ti yena kāraṇena kāmacchandassa uppādo hoti| <hi rend="bold">tañca pajānātī</hi>ti tañca kāraṇaṃ pajānāti| iminā nayena sabbapadesu attho veditabbo|</p>

<p rend="bodytext">tattha subhanimitte ayonisomanasikārena kāmacchandassa uppādo hoti| subhanimittaṃ nāma subhampi subhanimittaṃ, subhārammaṇampi subhanimittaṃ| <hi rend="bold">ayonisomanasikāro</hi> nāma anupāyamanasikāro uppathamanasikāro anicce niccanti vā dukkhe sukhanti vā anattani attāti vā asubhe <pb ed="M" n="1.0286"/> subhanti vā manasikāro, taṃ tattha bahulaṃ pavattayato kāmacchando uppajjati| tenāha bhagavā – ‘‘atthi, bhikkhave, subhanimittaṃ, tattha ayonisomanasikārabahulīkāro<pb ed="V" n="1.0292"/>, ayamāhāro anuppannassa vā kāmacchandassa uppādāya uppannassa vā kāmacchandassa bhiyyobhāvāya vepullāyā’’ti (saṃ. ni. 5.232)|</p>

<p rend="bodytext">asubhanimitte pana yonisomanasikārenassa pahānaṃ hoti| <hi rend="bold">asubhanimittaṃ</hi> nāma asubhampi asubhārammaṇampi| <hi rend="bold">yonisomanasikāro</hi> nāma upāyamanasikāro pathamanasikāro anicce aniccanti vā dukkhe dukkhanti vā anattani anattāti vā asubhe asubhanti vā manasikāro, taṃ tattha bahulaṃ pavattayato kāmacchando pahīyati| tenāha bhagavā – ‘‘atthi, bhikkhave, asubhanimittaṃ, tattha yonisomanasikārabahulīkāro, ayamanāhāro anuppannassa vā kāmacchandassa anuppādāya uppannassa vā kāmacchandassa pahānāyā’’ti (saṃ. ni. 5.232)|</p>

<p rend="bodytext">apica cha dhammā kāmacchandassa pahānāya saṃvattanti asubhanimittassa uggaho asubhabhāvanānuyogo indriyesu <pb ed="P" n="1.0282"/> guttadvāratā bhojane mattaññutā kalyāṇamittatā sappāyakathāti| dasavidhañhi asubhanimittaṃ uggaṇhantassāpi kāmacchando pahīyati, bhāventassāpi, indriyesu pihitadvārassāpi, catunnaṃ pañcannaṃ ālopānaṃ okāse sati udakaṃ pivitvā yāpanasīlatāya bhojane mattaññunopi| tenetaṃ vuttaṃ –</p>

<p rend="gatha1">‘‘cattāro pañca ālope, abhutvā udakaṃ pive|</p>

<p rend="gathalast">alaṃ phāsuvihārāya, pahitattassa bhikkhuno’’ti|| (theragā. 983)|</p>

<p rend="bodytext">asubhakammikatissattherasadise asubhabhāvanārate kalyāṇamitte sevantassāpi kāmacchando pahīyati, ṭhānanisajjādīsu dasasubhanissitasappāyakathāyapi pahīyati| tena vuttaṃ ‘‘cha dhammā kāmacchandassa pahānāya saṃvattantī’’ti| imehi pana chahi dhammehi pahīnassa kāmacchandassa arahattamaggena āyatiṃ anuppādo hotīti pajānāti|</p>

<p rend="bodytext">paṭighanimitte ayonisomanasikārena pana byāpādassa uppādo hoti| tattha paṭighampi paṭighanimittaṃ, paṭighārammaṇampi paṭighanimittaṃ| ayonisomanasikāro sabbattha ekalakkhaṇova| taṃ <pb ed="V" n="1.0293"/> tasmiṃ nimitte bahulaṃ pavattayato <pb ed="M" n="1.0287"/> byāpādo uppajjati| tenāha bhagavā – ‘‘atthi, bhikkhave, paṭighanimittaṃ, tattha ayonisomanasikārabahulīkāro, ayamāhāro anuppannassa vā byāpādassa uppādāya uppannassa vā byāpādassa bhiyyobhāvāya vepullāyā’’ti (saṃ. ni. 5.232)|</p>

<p rend="bodytext">mettāya pana cetovimuttiyā yonisomanasikārenassa pahānaṃ hoti| tattha tattha ‘‘mettā’’ti vutte appanāpi upacāropi vaṭṭati| ‘‘cetovimuttī’’ti appanāva| yonisomanasikāro vuttalakkhaṇova| taṃ tattha bahulaṃ pavattayato byāpādo pahīyati| tenāha bhagavā – ‘‘atthi, bhikkhave, mettā cetovimutti, tattha yonisomanasikārabahulīkāro, ayamanāhāro anuppannassa vā byāpādassa anuppādāya uppannassa vā byāpādassa pahānāyā’’ti (saṃ. ni. 5.232)|</p>

<p rend="bodytext">apica cha dhammā byāpādassa pahānāya saṃvattanti <pb ed="P" n="1.0283"/> mettānimittassa uggaho mettābhāvanānuyogo kammassakatāpaccavekkhaṇā paṭisaṅkhānabahutā kalyāṇamittatā sappāyakathāti| odhisakanodhisakadisāpharaṇānañhi aññataravasena mettaṃ uggaṇhantassāpi byāpādo pahīyati, odhiso anodhiso disāpharaṇavasena mettaṃ bhāventassāpi| ‘‘tvaṃ etassa kuddho kiṃ karissasi, kimassa sīlādīni nāsetuṃ sakkhissasi, nanu tvaṃ attano kammena āgantvā attano kammeneva gamissasi, parassa kujjhanaṃ nāma vītaccitaṅgāra-tattayasalāka-gūthādīni gahetvā paraṃ paharitukāmatāsadisaṃ hoti| esopi tava kuddho kiṃ karissati, kiṃ te sīlādīni vināsetuṃ sakkhissati, esa attano kammeneva āgantvā attano kammena gamissati, appaṭicchitapaheṇakaṃ viya paṭivātaṃ khittarajomuṭṭhi viya ca etassevesa kodho matthake patissatī’’ti evaṃ attano ca parassa ca kammassakataṃ paccavekkhatopi, ubhayakammassakataṃ paccavekkhitvā paṭisaṅkhāne ṭhitassāpi, assaguttattherasadise mettābhāvanārate kalyāṇamitte sevantassāpi byāpādo pahīyati| ṭhānanisajjādīsu mettānissitasappāyakathāyapi pahīyati| tena vuttaṃ ‘‘cha dhammā byāpādassa pahānāya saṃvattantī’’ti| imehi pana chahi dhammehi pahīnassa byāpādassa anāgāmimaggena āyatiṃ anuppādo hotīti pajānāti|</p>

<p rend="bodytext"><hi rend="bold">arati</hi>ādīsu <pb ed="V" n="1.0294"/><pb ed="M" n="1.0288"/> ayonisomanasikārena thinamiddhassa uppādo hoti| <hi rend="bold">arati</hi> nāma ukkaṇṭhitā| <hi rend="bold">tandī</hi> nāma kāyālasiyatā| <hi rend="bold">vijambhitā</hi> nāma kāyavināmanā| <hi rend="bold">bhattasammado</hi> nāma bhattamucchā bhattapariḷāho| <hi rend="bold">cetaso līnattaṃ</hi> nāma cittassa līnākāro| imesu aratiādīsu ayonisomanasikāraṃ bahulaṃ pavattayato thinamiddhaṃ uppajjati| tenāha – ‘‘atthi, bhikkhave, arati tandī vijambhitā bhattasammado cetaso līnattaṃ, tattha ayonisomanasikārabahulīkāro, ayamāhāro anuppannassa vā thinamiddhassa uppādāya uppannassa vā thinamiddhassa bhiyyobhāvāya vepullāyā’’ti (saṃ. ni. 5.232)|</p>

<p rend="bodytext">ārambhadhātuādīsu pana yonisomanasikārenassa pahānaṃ hoti| <hi rend="bold">ārambhadhātu</hi> nāma paṭhamārambhavīriyaṃ| <hi rend="bold">nikkamadhātu</hi> nāma kosajjato nikkhantatāya <pb ed="P" n="1.0284"/> tato balavataraṃ| <hi rend="bold">parakkamadhātu</hi> nāma paraṃ paraṃ ṭhānaṃ akkamanato tatopi balavataraṃ| imasmiṃ tippabhede vīriye yonisomanasikāraṃ bahulaṃ pavattayato thinamiddhaṃ pahīyati| tenāha – ‘‘atthi, bhikkhave, ārambhadhātu nikkamadhātu parakkamadhātu, tattha yonisomanasikārabahulīkāro, ayamāhāro anuppannassa vā thinamiddhassa anuppādāya uppannassa vā thinamiddhassa pahānāyā’’ti (saṃ. ni. 5.232)|</p>

<p rend="bodytext">apica cha dhammā thinamiddhassa pahānāya saṃvattanti, atibhojane nimittaggāho iriyāpathasamparivattanatā ālokasaññāmanasikāro abbhokāsavāso kalyāṇamittatā sappāyakathāti| āharahatthakatatravaṭṭakalaṃsāṭakakākamāsakabhuttavamitakabhojanaṃ bhuñjitvā rattiṭṭhāne divāṭṭhāne nisinnassa hi samaṇadhammaṃ karoto thinamiddhaṃ mahāhatthī viya ottharantaṃ āgacchati| catupañcālopokāsaṃ pana ṭhapetvā pānīyaṃ pivitvā yāpanasīlassa bhikkhuno taṃ na hotīti evaṃ atibhojane nimittaṃ gaṇhantassāpi thinamiddhaṃ pahīyati| yasmiṃ iriyāpathe thinamiddhaṃ okkamati, tato aññaṃ parivattentassāpi, rattiṃ candālokadīpālokukkāloke divā sūriyālokaṃ manasikarontassāpi, abbhokāse vasantassāpi, mahākassapattherasadise pahīnathinamiddhe kalyāṇamitte sevantassāpi thinamiddhaṃ pahīyati| ṭhānanisajjādīsu dhutaṅganissitasappāyakathāyapi pahīyati| tena vuttaṃ ‘‘cha dhammā thinamiddhassa pahānāya <pb ed="M" n="1.0289"/> saṃvattantī’’ti<pb ed="V" n="1.0295"/>| imehi pana chahi dhammehi pahīnassa thinamiddhassa arahattamaggena āyatiṃ anuppādo hotīti pajānāti|</p>

<p rend="bodytext">cetaso avūpasame ayonisomanasikārena uddhaccakukkuccassa uppādo hoti| <hi rend="bold">avūpasamo</hi> nāma avūpasantākāro| uddhaccakukkuccamevetaṃ atthato| tattha ayonisomanasikāraṃ bahulaṃ pavattayato uddhaccakukkuccaṃ uppajjati| tenāha ‘‘atthi, bhikkhave, cetaso avūpasamo, tattha ayonisomanasikārabahulīkāro, ayamāhāro anuppannassa vā uddhaccakukkuccassa uppādāya uppannassa <pb ed="P" n="1.0285"/> vā uddhaccakukkuccassa bhiyyobhāvāya vepullāyā’’ti (saṃ. ni. 5.232)|</p>

<p rend="bodytext">samādhisaṅkhāte pana cetaso vūpasame yonisomanasikārenassa pahānaṃ hoti| tenāha – ‘‘atthi, bhikkhave, cetaso vūpasamo, tattha yonisomanasikārabahulīkāro, ayamāhāro anuppannassa vā uddhaccakukkuccassa anuppādāya uppannassa vā uddhaccakukkuccassa pahānāyā’’ti (saṃ. ni. 5.232)|</p>

<p rend="bodytext">apica cha dhammā uddhaccakukkuccassa pahānāya saṃvattanti bahussutatā paripucchakatā vinaye pakataññutā vuddhasevitā kalyāṇamittatā sappāyakathāti| bāhusaccenapi hi ekaṃ vā dve vā tayo vā cattāro vā pañca vā nikāye pāḷivasena ca atthavasena ca uggaṇhantassāpi uddhaccakukkuccaṃ pahīyati| kappiyākappiyaparipucchābahulassāpi, vinayapaññattiyaṃ ciṇṇavasibhāvatāya pakataññunopi, vuddhe mahallakatthere upasaṅkamantassāpi, upālittherasadise vinayadhare kalyāṇamitte sevantassāpi uddhaccakukkuccaṃ pahīyati| ṭhānanisajjādīsu kappiyākappiyanissitasappāyakathāyapi pahīyati| tena vuttaṃ – ‘‘cha dhammā uddhaccakukkuccassa pahānāya saṃvattantī’’ti| imehi pana chahi dhammehi pahīne uddhaccakukkucce uddhaccassa arahattamaggena kukkuccassa anāgāmimaggena āyatiṃ anuppādo hotīti pajānāti|</p>

<p rend="bodytext">vicikicchāṭṭhānīyesu dhammesu ayonisomanasikārena vicikicchāya uppādo hoti| <hi rend="bold">vicikicchāṭṭhānīyā</hi> <pb ed="V" n="1.0296"/> dhammā nāma punappunaṃ vicikicchāya kāraṇattā vicikicchāva| tattha ayonisomanasikāraṃ bahulaṃ pavattayato vicikicchā uppajjati| tenāha – ‘‘atthi, bhikkhave, vicikicchāṭṭhānīyā dhammā<pb ed="M" n="1.0290"/>, tattha ayonisomanasikārabahulīkāro, ayamāhāro anuppannāya vā vicikicchāya uppādāya uppannāya vā vicikicchāya bhiyyobhāvāya vepullāyā’’ti (saṃ. ni. 5.232)|</p>

<p rend="bodytext">kusalādīsu dhammesu yonisomanasikārena panassā pahānaṃ hoti| tenāha – ‘‘atthi, bhikkhave, kusalākusalā dhammā sāvajjānavajjā dhammā sevitabbāsevitabbā dhammā hīnappaṇītā dhammā kaṇhasukkasappaṭibhāgā dhammā, tattha yonisomanasikārabahulīkāro<pb ed="P" n="1.0286"/>, ayamāhāro anuppannāya vā vicikicchāya anuppādāya uppannāya vā vicikicchāya pahānāyā’’ti (saṃ. ni. 5.232)|</p>

<p rend="bodytext">apica cha dhammā vicikicchāya pahānāya saṃvattanti bahussutatā paripucchakatā vinaye pakataññutā adhimokkhabahulatā kalyāṇamittatā sappāyakathāti| bāhusaccenapi hi ekaṃ vā…pe.… pañca vā nikāye pāḷivasena atthavasena ca uggaṇhantassāpi vicikicchā pahīyati| tīṇi ratanāni ārabbha paripucchābahulassāpi, vinaye ciṇṇavasibhāvassāpi, tīsu ratanesu okappaniyasaddhāsaṅkhātadhimokkhabahulassāpi, saddhādhimutte vakkalittherasadise kalyāṇamitte sevantassāpi vicikicchā pahīyati| ṭhānanisajjādīsu tiṇṇaṃ ratanānaṃ guṇanissitasappāyakathāyapi pahīyati| tena vuttaṃ – ‘‘cha dhammā vicikicchāya pahānāya saṃvattantī’’ti| imehi pana chahi dhammehi pahīnāya vicikicchāya sotāpattimaggena āyatiṃ anuppādo hotīti pajānāti|</p>

<p rend="bodytext"><hi rend="bold">iti ajjhattaṃ vā</hi>ti evaṃ pañcanīvaraṇapariggahaṇena attano vā dhammesu, parassa vā dhammesu, kālena vā attano, kālena vā parassa dhammesu dhammānupassī viharati| samudayavayā panettha subhanimitta asubhanimittādīsu ayonisomanasikārayonisomanasikāravasena pañcasu nīvaraṇesu vuttanayena nīharitabbā| ito paraṃ vuttanayameva|</p>

<p rend="bodytext">kevalañhi <pb ed="V" n="1.0297"/> idha nīvaraṇapariggāhikā sati dukkhasaccanti evaṃ yojanaṃ katvā nīvaraṇapariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">nīvaraṇapabbavaṇṇanā niṭṭhitā|</p>

<p rend="subhead">khandhapabbavaṇṇanā</p>

<p rend="bodytext" n="116"><hi rend="paranum">116</hi><hi rend="dot">.</hi> evaṃ <pb ed="M" n="1.0291"/> pañcanīvaraṇavasena dhammānupassanaṃ vibhajitvā idāni pañcakkhandhavasena vibhajituṃ <hi rend="bold">puna capara</hi>ntiādimāha| tattha <hi rend="bold">pañcasu upādānakkhandhesū</hi>ti upādānassa khandhā upādānakkhandhā, upādānassa paccayabhūtā dhammapuñjā dhammarāsayoti attho| ayamettha saṅkhepo<pb ed="P" n="1.0287"/>| vitthārato pana khandhakathā <hi rend="bold">visuddhimagge</hi> vuttā| <hi rend="bold">iti rūpa</hi>nti ‘‘idaṃ rūpaṃ, ettakaṃ rūpaṃ, na ito paraṃ rūpaṃ atthī’’ti sabhāvato rūpaṃ pajānāti| <hi rend="bold">vedanādīsu</hi>pi eseva nayo| ayamettha saṅkhepo| vitthārena pana rūpādīni <hi rend="bold">visuddhimagge</hi> khandhakathāyameva vuttāni| <hi rend="bold">iti rūpassa samudayo</hi>ti evaṃ avijjāsamudayādivasena pañcahākārehi rūpassa samudayo| <hi rend="bold">iti rūpassa atthaṅgamo</hi>ti evaṃ avijjānirodhādivasena pañcahākārehi rūpassa atthaṅgamo, vedanādīsupi eseva nayo| ayamettha saṅkhepo| vitthāro pana <hi rend="bold">visuddhimagge</hi> udayabbayañāṇakathāyaṃ vutto|</p>

<p rend="bodytext"><hi rend="bold">iti ajjhattaṃ vā</hi>ti evaṃ pañcakkhandhapariggahaṇena attano vā dhammesu, parassa vā dhammesu, kālena vā attano, kālena vā parassa dhammesu dhammānupassī viharati| samudayavayā panettha ‘‘avijjāsamudayā rūpasamudayo’’tiādīnaṃ (paṭi. ma. 1.50) pañcasu khandhesu vuttānaṃ paññāsāya lakkhaṇānaṃ vasena nīharitabbā| ito paraṃ vuttanayameva|</p>

<p rend="bodytext">kevalañhi idha khandhapariggāhikā sati dukkhasaccanti evaṃ yojanaṃ katvā khandhapariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">khandhapabbavaṇṇanā niṭṭhitā|</p>

<p rend="subhead">āyatanapabbavaṇṇanā</p>

<p rend="bodytext" n="117"><hi rend="paranum">117</hi><hi rend="dot">.</hi> evaṃ <pb ed="V" n="1.0298"/> pañcakkhandhavasena dhammānupassanaṃ vibhajitvā idāni āyatanavasena vibhajituṃ <hi rend="bold">puna capara</hi>ntiādimāha| tattha <hi rend="bold">chasu ajjhattikabāhiresu āyatanesū</hi>ti cakkhu sotaṃ ghānaṃ jivhā kāyo manoti imesu chasu ajjhattikesu rūpaṃ saddo gandho raso phoṭṭhabbo dhammāti imesu chasu <pb ed="M" n="1.0292"/> bāhiresu| <hi rend="bold">cakkhuṃ ca pajānātī</hi>ti cakkhupasādaṃ yāthāvasarasalakkhaṇavasena pajānāti| <hi rend="bold">rūpe ca pajānātī</hi>ti bahiddhā catusamuṭṭhānikarūpañca yāthāvasarasalakkhaṇavasena pajānāti| <hi rend="bold">yañca tadubhayaṃ paṭicca uppajjati saṃyojana</hi>nti yañca taṃ cakkhuṃ ceva rūpe cāti ubhayaṃ paṭicca kāmarāgasaṃyojanaṃ paṭigha-māna-diṭṭhi-vicikicchā-sīlabbataparāmāsa-bhavarāga-issā-macchariyāvijjāsaṃyojananti dasavidhaṃ saṃyojanaṃ uppajjati, tañca yāthāvasarasalakkhaṇavasena pajānāti|</p>

<p rend="bodytext">kathaṃ <pb ed="P" n="1.0288"/> panetaṃ uppajjatīti? cakkhudvāre tāva āpāthagataṃ iṭṭhārammaṇaṃ kāmassādavasena assādayato abhinandato kāmarāgasaṃyojanaṃ uppajjati| aniṭṭhārammaṇe kujjhato paṭighasaṃyojanaṃ uppajjati| ‘‘ṭhapetvā maṃ na koci añño etaṃ ārammaṇaṃ vibhāvetuṃ samattho atthī’’ti maññato mānasaṃyojanaṃ uppajjati| ‘‘etaṃ rūpārammaṇaṃ niccaṃ dhuva’’nti gaṇhato diṭṭhisaṃyojanaṃ uppajjati| ‘‘etaṃ rūpārammaṇaṃ satto nu kho, sattassa nu kho’’ti vicikicchato vicikicchāsaṃyojanaṃ uppajjati| ‘‘sampattibhave vata no idaṃ sulabhaṃ jāta’’nti bhavaṃ patthentassa bhavarāgasaṃyojanaṃ uppajjati| ‘‘āyatimpi evarūpaṃ sīlabbataṃ samādiyitvā sakkā laddhu’’nti sīlabbataṃ samādiyantassa sīlabbataparāmāsasaṃyojanaṃ uppajjati| ‘‘aho vata etaṃ rūpārammaṇaṃ aññe na labheyyu’’nti usūyato issāsaṃyojanaṃ uppajjati| attanā laddhaṃ rūpārammaṇaṃ aññassa maccharāyato macchariyasaṃyojanaṃ uppajjati| sabbeheva sahajātaññāṇavasena avijjāsaṃyojanaṃ uppajjati|</p>

<p rend="bodytext"><hi rend="bold">yathā ca anuppannassā</hi>ti yena kāraṇena asamudācāravasena anuppannassa tassa dasavidhassāpi saṃyojanassa uppādo hoti, tañca kāraṇaṃ pajānāti| <hi rend="bold">yathā ca uppannassā</hi>ti appahīnaṭṭhena pana samudācāravasena vā uppannassa tassa dasavidhassāpi saṃyojanassa yena kāraṇena pahānaṃ hoti, tañca kāraṇaṃ pajānāti| <hi rend="bold">yathā ca pahīnassā</hi>ti tadaṅgavikkhambhanappahānavasena <pb ed="V" n="1.0299"/> pahīnassāpi tassa dasavidhassa saṃyojanassa yena kāraṇena āyatiṃ anuppādo hoti, tañca pajānāti| kena kāraṇena panassa āyatiṃ anuppādo hoti? diṭṭhivicikicchāsīlabbataparāmāsissāmacchariyabhedassa tāva pañcavidhassa saṃyojanassa sotāpattimaggena <pb ed="M" n="1.0293"/> āyatiṃ anuppādo hoti| kāmarāgapaṭighasaṃyojanadvayassa oḷārikassa sakadāgāmimaggena, aṇusahagatassa anāgāmimaggena, mānabhavarāgāvijjāsaṃyojanattayassa arahattamaggena āyatiṃ anuppādo hoti|</p>

<p rend="bodytext"><hi rend="bold">sotañca pajānāti sadde cā</hi> tiādīsupi eseva nayo| apicettha āyatanakathā vitthārato <pb ed="P" n="1.0289"/> <hi rend="bold">visuddhimagge</hi> āyatananiddese vuttanayeneva veditabbā|</p>

<p rend="bodytext"><hi rend="bold">iti ajjhattaṃ vā</hi>ti evaṃ ajjhattikāyatanapariggahaṇena attano vā dhammesu, bāhirāyatanapariggahaṇena parassa vā dhammesu, kālena vā attano, kālena vā parassa dhammesu dhammānupassī viharati| samudayavayā panettha ‘‘avijjāsamudayā cakkhusamudayo’’ti rūpāyatanassa rūpakkhandhe, arūpāyatanesu manāyatanassa viññāṇakkhandhe, dhammāyatanassa sesakkhandhesu vuttanayena nīharitabbā| lokuttaradhammā na gahetabbā| ito paraṃ vuttanayameva|</p>

<p rend="bodytext">kevalañhi idha āyatanapariggāhikā sati dukkhasaccanti evaṃ yojanaṃ katvā āyatanapariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">āyatanapabbavaṇṇanā niṭṭhitā|</p>

<p rend="subhead">bojjhaṅgapabbavaṇṇanā</p>

<p rend="bodytext" n="118"><hi rend="paranum">118</hi><hi rend="dot">.</hi> evaṃ cha ajjhattikabāhirāyatanavasena dhammānupassanaṃ vibhajitvā idāni bojjhaṅgavasena vibhajituṃ <hi rend="bold">puna capara</hi>nti ādimāha| tattha <hi rend="bold">bojjhaṅgesū</hi>ti bujjhanakasattassa aṅgesu| <hi rend="bold">santa</hi>nti paṭilābhavasena saṃvijjamānaṃ| <hi rend="bold">satisambojjhaṅga</hi>nti satisaṅkhātaṃ sambojjhaṅgaṃ| ettha hi sambujjhati āraddhavipassakato paṭṭhāya yogāvacaroti sambodhi, yāya vā so satiādikāya sattadhammasāmaggiyā <pb ed="V" n="1.0300"/> sambujjhati kilesaniddāto uṭṭhāti, saccāni vā paṭivijjhati, sā dhammasāmaggī sambodhi| tassa sambodhissa, tassā vā sambodhiyā aṅganti <hi rend="bold">sambojjhaṅgaṃ</hi>| tena vuttaṃ ‘‘satisaṅkhātaṃ sambojjhaṅga’’nti| sesasambojjhaṅgesupi imināva nayena vacanattho veditabbo|</p>

<p rend="bodytext"><hi rend="bold">asanta</hi>nti <pb ed="M" n="1.0294"/> appaṭilābhavasena avijjamānaṃ| <hi rend="bold">yathā ca anuppannassā</hi>tiādīsu pana satisambojjhaṅgassa tāva – ‘‘atthi, bhikkhave, satisambojjhaṅgaṭṭhānīyā dhammā, tattha yonisomanasikārabahulīkāro, ayamāhāro anuppannassa vā satisambojjhaṅgassa uppādāya, uppannassa vā satisambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti (saṃ. ni. 5.183) evaṃ uppādo hoti<pb ed="P" n="1.0290"/>| tattha satiyeva satisambojjhaṅgaṭṭhānīyā dhammā| yonisomanasikāro vuttalakkhaṇoyeva, taṃ tattha bahulaṃ pavattayato satisambojjhaṅgo uppajjati|</p>

<p rend="bodytext">apica cattāro dhammā satisambojjhaṅgassa uppādāya saṃvattanti satisampajaññaṃ muṭṭhassatipuggalaparivajjanatā upaṭṭhitassatipuggalasevanatā tadadhimuttatāti| abhikkantādīsu hi sattasu ṭhānesu satisampajaññena bhattanikkhittakākasadise muṭṭhassatipuggale parivajjanena tissadattattherabhayattherasadise upaṭṭhitassatipuggale sevanena ṭhānanisajjādīsu satisamuṭṭhāpanatthaṃ ninnapoṇapabbhāracittatāya ca satisambojjhaṅgo uppajjati| evaṃ catūhi kāraṇehi uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext">dhammavicayasambojjhaṅgassa pana – ‘‘atthi, bhikkhave, kusalākusalā dhammā…pe.… kaṇhasukkasappaṭibhāgā dhammā, tattha yonisomanasikārabahulīkāro, ayamāhāro anuppannassa vā dhammavicayasambojjhaṅgassa uppādāya, uppannassa vā dhammavicayasambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti (saṃ. ni. 5.232) evaṃ uppādo hoti|</p>

<p rend="bodytext">apica satta dhammā dhammavicayasambojjhaṅgassa uppādāya saṃvattanti paripucchakatā vatthuvisadakiriyā indriyasamattapaṭipādanā duppaññapuggalaparivajjanā paññavantapuggalasevanā gambhīrañāṇacariyapaccavekkhaṇā tadadhimuttatāti| tattha <hi rend="bold">paripucchakatā</hi>ti khandhadhātuāyatanindriyabalabojjhaṅgamaggaṅgajhānaṅgasamathavipassanānaṃ atthasannissitaparipucchābahulatā|</p>

<p rend="bodytext"><hi rend="bold">vatthuvisadakiriyā</hi>ti <pb ed="V" n="1.0301"/> ajjhattikabāhirānaṃ vatthūnaṃ visadabhāvakaraṇaṃ| yadā hissa kesanakhalomā atidīghā honti, sarīraṃ vā ussannadosañceva sedamalamakkhitañca, tadā ajjhattikaṃ vatthu avisadaṃ hoti aparisuddhaṃ<pb ed="M" n="1.0295"/>| yadā pana cīvaraṃ jiṇṇaṃ kiliṭṭhaṃ duggandhaṃ hoti, senāsanaṃ vā uklāpaṃ, tadā bāhiraṃ vatthu avisadaṃ hoti aparisuddhaṃ| tasmā kesādicchedāpanena uddhaṃvirecanadhovirecanādīhi sarīrasallahukabhāvakaraṇena <pb ed="P" n="1.0291"/> ucchādananhāpanena ca ajjhattikaṃ vatthu visadaṃ kātabbaṃ|</p>

<p rend="bodytext">sūcikammadhovanarajanaparibhaṇḍakaraṇādīhi bāhiraṃ vatthu visadaṃ kātabbaṃ| etasmiñhi ajjhattikabāhire vatthusmiṃ avisade uppannesu cittacetasikesu ñāṇampi aparisuddhaṃ hoti, aparisuddhāni dīpakapallakavaṭṭitelāni nissāya uppannadīpasikhāya obhāso viya| visade pana ajjhattikabāhire vatthumhi uppannesu cittacetasikesu ñāṇampi visadaṃ hoti, parisuddhāni dīpakapallakavaṭṭitelāni nissāya uppannadīpasikhāya obhāso viya| tena vuttaṃ – ‘‘vatthuvisadakiriyā dhammavicayasambojjhaṅgassa uppādāya saṃvattatī’’ti|</p>

<p rend="bodytext"><hi rend="bold">indriyasamattapaṭipādanā</hi> nāma saddhādīnaṃ indriyānaṃ samabhāvakaraṇaṃ| sace hissa saddhindriyaṃ balavaṃ hoti, itarāni mandāni| tato vīriyindriyaṃ paggahakiccaṃ, satindriyaṃ upaṭṭhānakiccaṃ, samādhindriyaṃ avikkhepakiccaṃ, paññindriyaṃ dassanakiccaṃ kātuṃ na sakkoti| tasmā taṃ dhammasabhāvapaccavekkhaṇena vā yathā vā manasikaroto balavaṃ jātaṃ, tathā amanasikārena hāpetabbaṃ| vakkalittherassa vatthu cettha nidassanaṃ| sace pana vīriyindriyaṃ balavaṃ hoti, atha neva saddhindriyaṃ adhimokkhakiccaṃ kātuṃ sakkoti, na itarāni itarakiccabhedaṃ| tasmā taṃ passaddhādibhāvanāya hāpetabbaṃ| tatrāpi soṇattherassa vatthu dassetabbaṃ| evaṃ sesesupi ekassa balavabhāve sati itaresaṃ attano kiccesu asamatthatā veditabbā|</p>

<p rend="bodytext">visesato panettha saddhāpaññānaṃ samādhivīriyānaṃ ca samataṃ pasaṃsanti| balavasaddho hi mandapañño mudhāpasanno hoti, avatthusmiṃ pasīdati| balavapañño mandasaddho kerāṭikapakkhaṃ bhajati| bhesajjasamuṭṭhito viya rogo atekiccho hoti| cittuppādamatteneva kusalaṃ hotīti atidhāvitvā dānādīni akaronto niraye uppajjati| ubhinnaṃ samatāya vatthusmiṃyeva pasīdati<pb ed="V" n="1.0302"/>| balavasamādhiṃ pana mandavīriyaṃ samādhissa kosajjapakkhattā kosajjaṃ adhibhavati| balavavīriyaṃ mandasamādhiṃ vīriyassa uddhaccapakkhattā <pb ed="M" n="1.0296"/> uddhaccaṃ adhibhavati<pb ed="P" n="1.0292"/>| samādhi pana vīriyena saṃyojito kosajje patituṃ na labhati| vīriyaṃ samādhinā saṃyojitaṃ uddhacce patituṃ na labhati| tasmā tadubhayaṃ samaṃ kātabbaṃ| ubhayasamatāya hi appanā hoti|</p>

<p rend="bodytext">apica samādhikammikassa balavatīpi saddhā vaṭṭati| evaṃ saddahanto okappento appanaṃ pāpuṇissati| samādhipaññāsu pana samādhikammikassa ekaggatā balavatī vaṭṭati, evañhi so appanaṃ pāpuṇāti| vipassanākammikassa paññā balavatī vaṭṭati, evañhi so lakkhaṇappaṭivedhaṃ pāpuṇāti| ubhinnaṃ pana samatāyapi appanā hotiyeva| sati pana sabbattha balavatī vaṭṭati| sati hi cittaṃ uddhaccapakkhikānaṃ saddhāvīriyapaññānaṃ vasena uddhaccapātato, kosajjapakkhikena ca samādhinā kosajjapātato rakkhati| tasmā sā loṇadhūpanaṃ viya sabbabyañjanesu sabbakammikamacco viya ca sabbarājakiccesu sabbattha icchitabbā| tenāha – ‘‘sati ca pana sabbatthikā vuttā bhagavatā| kiṃ kāraṇā? cittañhi sati paṭisaraṇaṃ, ārakkhapaccupaṭṭhānā ca sati, na ca vinā satiyā cittassa paggahaniggaho hotī’’ti|</p>

<p rend="bodytext"><hi rend="bold">duppaññapuggalaparivajjanā</hi> nāma khandhādibhede anogāḷhapaññānaṃ dummedhapuggalānaṃ ārakāva parivajjanaṃ| <hi rend="bold">paññavantapuggalasevanā</hi> nāma samapaññāsalakkhaṇapariggāhikāya udayabbayapaññāya samannāgatapuggalasevanā| <hi rend="bold">gambhīrañāṇacariyapaccavekkhaṇā</hi> nāma gambhīresu khandhādīsu pavattāya gambhīrapaññāya pabhedapaccavekkhaṇā| <hi rend="bold">tadadhimuttatā</hi> nāma ṭhānanisajjādīsu dhammavicayasambojjhaṅgasamuṭṭhāpanatthaṃ ninnapoṇapabbhāracittatā| evaṃ uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext">vīriyasambojjhaṅgassa – ‘‘atthi, bhikkhave, ārabbhadhātu nikkamadhātu parakkamadhātu, tattha yoniso manasikārabahulīkāro, ayamāhāro anuppannassa vā vīriyasambojjhaṅgassa uppādāya, uppannassa vā vīriyasambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti (saṃ. ni. 5.232) evaṃ uppādo hoti|</p>

<p rend="bodytext">apica <pb ed="V" n="1.0303"/><pb ed="M" n="1.0297"/> ekādasa dhammā vīriyasambojjhaṅgassa uppādāya <pb ed="P" n="1.0293"/> saṃvattanti apāyabhayapaccavekkhaṇatā ānisaṃsadassāvitā gamanavīthipaccavekkhaṇatā piṇḍapātāpacāyanatā dāyajjamahattapaccavekkhaṇatā satthumahattapaccavekkhaṇatā jātimahattapaccavekkhaṇatā sabrahmacārimahattapaccavekkhaṇatā kusītapuggalaparivajjanatā āraddhavīriyapuggalasevanatā tadadhimuttatāti|</p>

<p rend="bodytext">tattha nirayesu pañcavidhabandhanakammakāraṇato paṭṭhāya mahādukkhaṃ anubhavanakālepi, tiracchānayoniyaṃ jālakkhipakumīnādīhi gahitakālepi, pājanakaṇṭakādippahāratunnassa pana sakaṭavāhanādikālepi, pettivisaye anekānipi vassasahassāni ekaṃ buddhantarampi khuppipāsāhi āturitakālepi, kālakañjikasuresu saṭṭhihatthasītihatthappamāṇena aṭṭhicammamatteneva attabhāvena vātātapādidukkhānubhavanakālepi na sakkā vīriyasambojjhaṅgaṃ uppādetuṃ| ayameva te bhikkhu kālo vīriyakaraṇāyāti evaṃ apāyabhayaṃ paccavekkhantassāpi vīriyasambojjhaṅgo uppajjati|</p>

<p rend="bodytext">‘‘na sakkā kusītena navalokuttaradhammaṃ laddhuṃ, āraddhavīriyeneva sakkā ayamānisaṃso vīriyassā’’ti evaṃ ānisaṃsadassāvinopi uppajjati| ‘‘sabbabuddhapaccekabuddhamahāsāvakehi te gatamaggo gantabbo, so ca na sakkā kusītena gantu’’nti evaṃ gamanavīthiṃ paccavekkhantassāpi uppajjati| ‘‘ye taṃ piṇḍapātādīhi upaṭṭhahanti, ime te manussā neva ñātakā, na dāsakammakarā, nāpi ‘taṃ nissāya jīvissāmā’ti te paṇītāni piṇḍapātādīni denti, atha kho attano kārānaṃ mahapphalataṃ paccāsīsamānā denti, satthārāpi ‘ayaṃ ime paccaye paribhuñjitvā kāyadaḷhībahulo sukhaṃ viharissatī’ti na evaṃ sampassatā tuyhaṃ paccayā anuññātā, atha kho ‘ayaṃ ime paribhuñjamāno samaṇadhammaṃ katvā vaṭṭadukkhato muccissatī’ti te paccayā anuññātā, so dāni tvaṃ kusīto viharanto na taṃ piṇḍaṃ apacāyissasi, āraddhavīriyasseva hi piṇḍapātāpacāyanaṃ nāma hotī’’ti evaṃ piṇḍapātāpacāyanaṃ paccavekkhantassāpi uppajjati mahāmittattherassa <pb ed="P" n="1.0294"/> viya|</p>

<p rend="bodytext">thero <pb ed="M" n="1.0298"/> kira kassakaleṇe nāma paṭivasati| tassa ca gocaragāme ekā mahāupāsikā theraṃ <pb ed="V" n="1.0304"/> puttaṃ katvā paṭijaggati| sā ekadivasaṃ araññaṃ gacchantī dhītaraṃ āha – ‘‘amma asukasmiṃ ṭhāne purāṇataṇḍulā, asukasmiṃ khīraṃ, asukasmiṃ sappi, asukasmiṃ phāṇitaṃ, tava bhātikassa ayyamittassa āgatakāle bhattaṃ pacitvā khīrasappiphāṇitehi saddhiṃ dehi, tvaṃ ca bhuñjeyyāsi, ahaṃ pana hiyyo pakkaṃ pārivāsikabhattaṃ kañjikena bhuttāmhī’’ti| divā kiṃ bhuñjissasi ammāti? sākapaṇṇaṃ pakkhipitvā kaṇataṇḍulehi ambilayāguṃ pacitvā ṭhapehi ammāti|</p>

<p rend="bodytext">thero cīvaraṃ pārupitvā pattaṃ nīharantova taṃ saddaṃ sutvā attānaṃ ovadi – ‘‘mahāupāsikā kira kañjiyena pārivāsikabhattaṃ bhuñji, divāpi kaṇapaṇṇambilayāguṃ bhuñjissati, tuyhaṃ atthāya pana purāṇataṇḍulādīni ācikkhati, taṃ nissāya kho panesā neva khettaṃ na vatthuṃ na bhattaṃ na vatthaṃ paccāsīsati, tisso pana sampattiyo patthayamānā deti, tvaṃ etissā tā sampattiyo dātuṃ sakkhissasi na sakkhissasīti, ayaṃ kho pana piṇḍapāto tayā sarāgena sadosena samohena na sakkā gaṇhitunti pattaṃ thavikāya pakkhipitvā gaṇṭhikaṃ muñcitvā nivattitvā kassakaleṇameva gantvā pattaṃ heṭṭhāmañce cīvaraṃ cīvaravaṃse ṭhapetvā arahattaṃ apāpuṇitvā na nikkhamissāmī’’ti vīriyaṃ adhiṭṭhahitvā nisīdi| dīgharattaṃ appamatto hutvā nivutthabhikkhu vipassanaṃ vaḍḍhetvā purebhattameva arahattaṃ patvā vikasitaṃ viya padumaṃ mahākhīṇāsavo sitaṃ karontova nikkhami| leṇadvāre rukkhamhi adhivatthā devatā –</p>

<p rend="gatha1">‘‘namo te purisājañña, namo te purisuttama|</p>

<p rend="gathalast">yassa te āsavā khīṇā, dakkhiṇeyyosi mārisā’’ti|| –</p>

<p rend="unindented">evaṃ udānaṃ udānetvā ‘‘bhante, piṇḍāya paviṭṭhānaṃ tumhādisānaṃ arahantānaṃ bhikkhaṃ datvā mahallakitthiyo dukkhā muccissantī’’ti āha|</p>

<p rend="bodytext">thero <pb ed="P" n="1.0295"/> uṭṭhahitvā dvāraṃ vivaritvā kālaṃ olokento pātoyevāti ñatvā pattacīvaramādāya gāmaṃ pāvisi| dārikāpi bhattaṃ sampādetvā ‘‘idāni me bhātā āgamissati<pb ed="V" n="1.0305"/>, idāni āgamissatī’’ti dvāraṃ olokayamānā nisīdi| sā there gharadvāraṃ sampatte pattaṃ gahetvā sappiphāṇitayojitassa khīrapiṇḍapātassa pūretvā hatthe ṭhapesi| thero ‘‘sukhaṃ hotū’’ti anumodanaṃ katvā pakkāmi| sāpi taṃ olokayamānāva <pb ed="M" n="1.0299"/> aṭṭhāsi| therassa hi tadā ativiya parisuddho chavivaṇṇo ahosi, vippasannāni indriyāni, mukhaṃ bandhanā pamuttatālapakkaṃ viya ativiya virocittha| mahāupāsikā araññā āgantvā ‘‘kiṃ amma, bhātiko te āgato’’ti pucchi| sā sabbaṃ taṃ pavattiṃ ārocesi| sā upāsikā ‘‘ajja me puttassa pabbajitakiccaṃ matthakaṃ patta’’nti ñatvā ‘‘abhiramati te amma bhātā buddhasāsane na ukkaṇṭhatī’’ti āha|</p>

<p rend="bodytext">‘‘mahantaṃ kho panetaṃ satthu dāyajjaṃ, yadidaṃ sattariyadhanaṃ nāma, taṃ na sakkā kusītena gahetuṃ| yathā hi vippaṭipannaṃ puttaṃ mātāpitaro ‘ayaṃ amhākaṃ aputto’ti paribāhiraṃ karonti, so tesaṃ accayena dāyajjaṃ na labhati, evaṃ kusītopi idaṃ ariyadhanadāyajjaṃ na labhati, āraddhavīriyova labhatī’’ti dāyajjamahattataṃ paccavekkhatopi uppajjati| ‘‘mahā kho pana te satthā, satthuno hi mātukucchismiṃ paṭisandhiggahaṇakālepi abhinikkhamanepi abhisambodhiyampi dhammacakkappavattanayamakapāṭihāriyadevorohaṇa-āyusaṅkhāravossajjanesupi parinibbānakālepi dasasahassilokadhātu kampittha, yuttaṃ nu te evarūpassa satthuno sāsane ‘pabbajitvā kusītena bhavitu’’’nti evaṃ satthumahattaṃ paccavekkhatopi uppajjati|</p>

<p rend="bodytext">jātiyāpi – ‘‘tvaṃ idāni na lāmakajātiko, asambhinnāya mahāsammatapaveṇiyā āgato, ukkākarājavaṃse jātosi, suddhodhanamahārājassa mahāmāyādeviyā ca nattā, rāhulabhaddassa kaniṭṭho, tayā nāma evarūpena jinaputtena hutvā na yuttaṃ kusītena viharitu’’nti evaṃ jātimahattaṃ paccavekkhatopi uppajjati| ‘‘sāriputtamoggallānā ceva asīti ca mahāsāvakā vīriyeneva lokuttaradhammaṃ paṭivijjhiṃsu, tvaṃ etesaṃ sabrahmacārīnaṃ <pb ed="P" n="1.0296"/> maggaṃ paṭipajjissasi na paṭipajjissasī’’ti evaṃ sabrahmacārimahattaṃ paccavekkhatopi uppajjati| kucchiṃ pūretvā ṭhitajagarasadise vissaṭṭhakāyikacetasikavīriye kusītapuggale parivajjantassāpi, āraddhavīriye pahitatte puggale sevantassāpi, ṭhānanisajjādīsu vīriyuppādanatthaṃ <pb ed="V" n="1.0306"/> ninnapoṇapabbhāracittassāpi uppajjati| evaṃ uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext">pītisambojjhaṅgassa – ‘‘atthi, bhikkhave, pītisambojjhaṅgaṭṭhānīyā dhammā, tattha yonisomanasikārabahulīkāro, ayamāhāro anuppannassa vā pītisambojjhaṅgassa <pb ed="M" n="1.0300"/> uppādāya, uppannassa vā pītisambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti (saṃ. ni. 5.232) evaṃ uppādo hoti| tattha pītiyeva pītisambojjhaṅgaṭṭhānīyā dhammā nāma, tassa uppādakamanasikāro yonisomanasikāro nāma|</p>

<p rend="bodytext">apica ekādasa dhammā pītisambojjhaṅgassa uppādāya saṃvattanti buddhānussati dhammasaṅghasīlacāgadevatānussati upasamānussati lūkhapuggalaparivajjanatā siniddhapuggalasevanatā pasādanīyasuttantapaccavekkhaṇatā tadadhimuttatāti|</p>

<p rend="bodytext">buddhaguṇe anussarantassāpi hi yāva upacārā sakalasarīraṃ pharamāno pītisambojjhaṅgo uppajjati| dhammasaṅghaguṇe anussarantassāpi, dīgharattaṃ akhaṇḍaṃ katvā rakkhitaṃ catupārisuddhisīlaṃ paccavekkhantassāpi, gihino dasasīlapañcasīlaṃ paccavekkhantassāpi, dubbhikkhabhayādīsu paṇītaṃ bhojanaṃ sabrahmacārīnaṃ datvā ‘‘evaṃ nāma adamhā’’ti cāgaṃ paccavekkhantassāpi, gihinopi evarūpe kāle sīlavantānaṃ dinnadānaṃ paccavekkhantassāpi, yehi guṇehi samannāgatā devatā devattaṃ pattā, tathārūpānaṃ guṇānaṃ attani atthitaṃ paccavekkhantassāpi, ‘‘samāpattiyā vikkhambhitā kilesā saṭṭhipi, sattatipi vassāni na samudācarantī’’ti paccavekkhantassāpi, cetiyadassanabodhidassanatheradassanesu asakkaccakiriyāya saṃsūcitalūkhabhāve buddhādīsu <pb ed="P" n="1.0297"/> pasādasinehābhāvena gadrabhapiṭṭhe rajasadise lūkhapuggale parivajjantassāpi, buddhādīsu pasādabahule muducitte siniddhapuggale sevantassāpi, ratanattayaguṇaparidīpake pasādanīye suttante paccavekkhantassāpi, ṭhānanisajjādīsu pītiuppādanatthaṃ ninnapoṇapabbhāracittassāpi uppajjati| evaṃ uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext">passaddhisambojjhaṅgassa <pb ed="V" n="1.0307"/> – ‘‘atthi, bhikkhave, kāyapassaddhi cittapassaddhi, tattha yonisomanasikārabahulīkāro, ayamāhāro anuppannassa vā passaddhisambojjhaṅgassa uppādāya, uppannassa vā passaddhisambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti evaṃ uppādo hoti|</p>

<p rend="bodytext">apica satta dhammā passaddhisambojjhaṅgassa uppādāya saṃvattanti paṇītabhojanasevanatā utusukhasevanatā iriyāpathasukhasevanatā majjhattapayogatā <pb ed="M" n="1.0301"/> sāraddhakāyapuggalaparivajjanatā passaddhakāyapuggalasevanatā tadadhimuttatāti|</p>

<p rend="bodytext">paṇītañhi siniddhaṃ sappāyabhojanaṃ bhuñjantassāpi, sītuṇhesu utūsu ṭhānādīsu iriyāpathesu sappāyaṃ utuṃ ca iriyāpathaṃ ca sevantassāpi passaddhi uppajjati| yo pana mahāpurisajātiko sabbutuiriyāpathakkhamova hoti, na taṃ sandhāyetaṃ vuttaṃ| yassa sabhāgavisabhāgatā atthi, tasseva visabhāge utuiriyāpathe vajjetvā sabhāge sevantassāpi uppajjati| majjhattapayogo vuccati attano ca parassa ca kammassakatāpaccavekkhaṇā, iminā majjhattapayogena uppajjati| yo leḍḍudaṇḍādīhi paraṃ viheṭhayamānova vicarati| evarūpaṃ sāraddhakāyaṃ puggalaṃ parivajjantassāpi, saṃyatapādapāṇiṃ passaddhakāyaṃ puggalaṃ sevantassāpi, ṭhānanisajjādīsu passaddhiuppādanatthāya ninnapoṇapabbhāracittassāpi uppajjati| evaṃ uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext">samādhisambojjhaṅgassa – ‘‘atthi, bhikkhave, samathanimittaṃ abyagganimittaṃ, tattha yonisomanasikārabahulīkāro, ayamāhāro anuppannassa vā samādhisambojjhaṅgassa <pb ed="P" n="1.0298"/> uppādāya, uppannassa vā samādhisambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti (saṃ. ni. 5.232) evaṃ uppādo hoti| tattha samathova samathanimittaṃ, avikkhepaṭṭhena ca abyagganimittanti|</p>

<p rend="bodytext">apica ekādasa dhammā samādhisambojjhaṅgassa uppādāya saṃvattanti vatthuvisadakiriyatā indriyasamattapaṭipādanatā nimittakusalatā samaye cittassa paggahaṇatā samaye cittassa niggahaṇatā <pb ed="V" n="1.0308"/> samaye sampahaṃsanatā samaye ajjhupekkhanatā asamāhitapuggalaparivajjanatā samāhitapuggalasevanatā jhānavimokkhapaccavekkhaṇatā tadadhimuttatāti| tattha <hi rend="bold">vatthuvisadakiriyatā ca indriyasamattapaṭipādanatā</hi> ca vuttanayeneva veditabbā|</p>

<p rend="bodytext"><hi rend="bold">nimittakusalatā</hi> nāma kasiṇanimittassa uggahaṇakusalatā| <hi rend="bold">samaye cittassa paggahaṇatā</hi>ti yasmiṃ samaye atisithilavīriyatādīhi līnaṃ cittaṃ hoti, tasmiṃ samaye dhammavicayavīriyasambojjhaṅgasamuṭṭhāpanena tassa paggahaṇaṃ| <hi rend="bold">samaye cittassa niggahaṇatā</hi>ti yasmiṃ samaye accāraddhavīriyatādīhi <pb ed="M" n="1.0302"/> uddhataṃ cittaṃ hoti, tasmiṃ samaye passaddhisamādhiupekkhāsambojjhaṅgasamuṭṭhāpanena tassa niggahaṇaṃ| <hi rend="bold">samaye sampahaṃsanatā</hi>ti yasmiṃ samaye cittaṃ paññāpayogamandatāya vā upasamasukhānadhigamena vā nirassādaṃ hoti, tasmiṃ samaye aṭṭhasaṃvegavatthupaccavekkhaṇena saṃvejeti| aṭṭha saṃvegavatthūni nāma jātijarābyādhimaraṇāni cattāri, apāyadukkhaṃ pañcamaṃ, atīte vaṭṭamūlakaṃ dukkhaṃ, anāgate vaṭṭamūlakaṃ dukkhaṃ, paccuppanne āhārapariyeṭṭhimūlakaṃ dukkhanti| ratanattayaguṇānussaraṇena ca pasādaṃ janeti| ayaṃ vuccati ‘‘samaye sampahaṃsanatā’’ti|</p>

<p rend="bodytext"><hi rend="bold">samaye ajjhupekkhanatā</hi> nāma yasmiṃ samaye sammāpaṭipattiṃ āgamma alīnaṃ anuddhataṃ anirassādaṃ ārammaṇe samappavattaṃ samathavīthipaṭipannaṃ cittaṃ hoti, tadāssa paggahaniggahasampahaṃsanesu na byāpāraṃ āpajjati sārathi viya samappavattesu| assesu| ayaṃ vuccati ‘‘samaye ajjhupekkhanatā’’ti| <hi rend="bold">asamāhitapuggalaparivajjanatā</hi> nāma upacāraṃ vā appanaṃ vā appattānaṃ vikkhittacittānaṃ puggalānaṃ ārakā parivajjanaṃ| <hi rend="bold">samāhitapuggalasevanatā</hi> nāma upacārena vā appanāya vā samāhitacittānaṃ <pb ed="P" n="1.0299"/> sevanā bhajanā payirupāsanā| <hi rend="bold">tadadhimuttatā</hi> nāma ṭhānanisajjādīsu samādhiuppādanatthaṃyeva ninnapoṇapabbhāracittatā| evañhi paṭipajjato esa uppajjati| evaṃ uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext">upekkhāsambojjhaṅgassa – ‘‘atthi, bhikkhave, upekkhāsambojjhaṅgaṭṭhānīyā dhammā, tattha yonisomanasikārabahulīkāro, ayamāhāro anuppannassa vā upekkhāsambojjhaṅgassa uppādāya, uppannassa vā upekkhāsambojjhaṅgassa bhiyyobhāvāya vepullāya bhāvanāya pāripūriyā saṃvattatī’’ti <pb ed="V" n="1.0309"/> (saṃ. ni. 5.232) evaṃ uppādo hoti| tattha upekkhāyeva upekkhāsambojjhaṅgaṭṭhānīyā dhammā nāma|</p>

<p rend="bodytext">apica pañca dhammā upekkhāsambojjhaṅgassa uppādāya saṃvattanti sattamajjhattatā saṅkhāramajjhattatā sattasaṅkhārakelāyanapuggalaparivajjanatā sattasaṅkhāramajjhattapuggalasevanatā tadadhimuttatāti|</p>

<p rend="bodytext">tattha dvīhākārehi sattamajjhattataṃ samuṭṭhāpeti – ‘‘tvaṃ attano kammena āgantvā attano kammena gamissasi, esopi attano kammena āgantvā <pb ed="M" n="1.0303"/> attano kammena gamissati, tvaṃ kaṃ kelāyasī’’ti evaṃ kammassakatāpaccavekkhaṇena ca, ‘‘paramatthato sattoyeva natthi, so tvaṃ kaṃ kelāyasī’’ti evaṃ nissattapaccavekkhaṇena ca| dvīhevākārehi saṅkhāramajjhattataṃ samuṭṭhāpeti – ‘‘idaṃ cīvaraṃ anupubbena vaṇṇavikāraṃ ceva jiṇṇabhāvaṃ ca upagantvā pādapuñchanacoḷakaṃ hutvā yaṭṭhikoṭiyā chaḍḍanīyaṃ bhavissati, sace panassa sāmiko bhaveyya, nāssa evaṃ vinassituṃ dadeyyā’’ti evaṃ asāmikabhāvaṃ paccavekkhaṇena, ‘‘anaddhaniyaṃ idaṃ tāvakālika’’nti evaṃ tāvakālikatāpaccavekkhaṇena ca| yathā ca cīvare, evaṃ pattādīsupi yojanā kātabbā|</p>

<p rend="bodytext"><hi rend="bold">sattasaṅkhārakelāyanapuggalaparivajjanatā</hi>ti ettha yo puggalo gihi vā attano puttadhītādike, pabbajito vā attano antevāsikasamānupajjhāyakādike mamāyati, sahattheneva nesaṃ kesacchedanasūcikammacīvaradhovanarajanapattapacanādīni karoti, muhuttampi apassanto ‘‘asuko sāmaṇero kuhiṃ, asuko daharo kuhi’’nti bhantamigo viya ito cito ca āloketi<pb ed="P" n="1.0300"/>, aññena kesacchedanādīnaṃ atthāya ‘‘muhuttaṃ tāva asukaṃ pesethā’’ti yācīyamānopi ‘‘amhepi taṃ attano kammaṃ na kārema, tumhe taṃ gahetvā kilamessathā’’ti na deti| ayaṃ <hi rend="bold">sattakelāyano</hi> nāma| yo pana pattacīvarathālakakattarayaṭṭhiādīni mamāyati, aññassa hatthena parāmasitumpi na deti, tāvakālikaṃ yācito ‘‘mayampi idaṃ mamāyantā na paribhuñjāma, tumhākaṃ kiṃ dassāmā’’ti vadati| ayaṃ <hi rend="bold">saṅkhārakelāyano</hi> nāma| yo pana tesu dvīsupi vatthūsu majjhatto udāsino| ayaṃ <hi rend="bold">sattasaṅkhāramajjhatto</hi> nāma| iti ayaṃ upekkhāsambojjhaṅgo evarūpaṃ sattasaṅkhārakelāyanaṃ puggalaṃ ārakā parivajjantassāpi, sattasaṅkhāramajjhattapuggalaṃ sevantassāpi, ṭhānanisajjādīsu <pb ed="V" n="1.0310"/> taduppādanatthaṃ ninnapoṇapabbhāracittassāpi uppajjati| evaṃ uppannassa panassa arahattamaggena bhāvanāpāripūrī hotīti pajānāti|</p>

<p rend="bodytext"><hi rend="bold">iti ajjhattaṃ vā</hi>ti evaṃ attano vā satta sambojjhaṅge pariggaṇhitvā, parassa vā, kālena vā attano, kālena vā parassa bojjhaṅge pariggaṇhitvā <pb ed="M" n="1.0304"/> dhammesu dhammānupassī viharati| samudayavayā panettha bojjhaṅgānaṃ nibbattinirodhavasena veditabbā| ito paraṃ vuttanayameva|</p>

<p rend="bodytext">kevalañhi idha bojjhaṅgapariggāhikā sati dukkhasaccanti evaṃ yojanaṃ katvā bojjhaṅgapariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">bojjhaṅgapabbavaṇṇanā niṭṭhitā|</p>

<p rend="subhead">catusaccapabbavaṇṇanā</p>

<p rend="bodytext" n="119"><hi rend="paranum">119</hi><hi rend="dot">.</hi> evaṃ sattabojjhaṅgavasena dhammānupassanaṃ vibhajitvā idāni catusaccavasena vibhajituṃ <hi rend="bold">puna capara</hi>ntiādimāha|</p>

<p rend="bodytext">tattha <hi rend="bold">idaṃ dukkhanti yathābhūtaṃ pajānātī</hi>ti ṭhapetvā taṇhaṃ tebhūmake dhamme ‘‘idaṃ dukkha’’nti yathāsabhāvato pajānāti, tasseva kho pana dukkhassa janikaṃ samuṭṭhāpikaṃ purimataṇhaṃ ‘‘ayaṃ dukkhasamudayo’’ti, ubhinnaṃ appavattiṃ nibbānaṃ ‘‘ayaṃ dukkhanirodho’’ti, dukkhaparijānanaṃ samudayapajahanaṃ nirodhasacchikaraṇaṃ ariyamaggaṃ ‘‘ayaṃ dukkhanirodhagāminī paṭipadā’’ti yathāsabhāvato pajānātīti attho| avasesā ariyasaccakathā <hi rend="bold">visuddhimagge</hi> vitthāritāyeva|</p>

<p rend="bodytext"><hi rend="bold">iti ajjhattaṃ vā</hi>ti evaṃ attano vā cattāri saccāni <pb ed="P" n="1.0301"/> pariggaṇhitvā, parassa vā, kālena vā attano, kālena vā parassa cattāri saccāni pariggaṇhitvā dhammesu dhammānupassī viharati| samudayavayā panettha catunnaṃ saccānaṃ yathāsambhavato uppattinivattivasena veditabbā| ito paraṃ vuttanayameva|</p>

<p rend="bodytext">kevalañhi <pb ed="V" n="1.0311"/> idha catusaccapariggāhikā sati dukkhasaccanti evaṃ yojanaṃ katvā saccapariggāhakassa bhikkhuno niyyānamukhaṃ veditabbaṃ| sesaṃ tādisamevāti|</p>

<p rend="centre">catusaccapabbavaṇṇanā niṭṭhitā|</p>

<p rend="bodytext">ettāvatā <pb ed="M" n="1.0305"/> ānāpānaṃ catuiriyāpathaṃ catusampajaññaṃ dvattiṃsākāraṃ catudhātuvavatthānaṃ navasivathikā vedanānupassanā cittānupassanā nīvaraṇapariggaho khandhapariggaho āyatanapariggaho bojjhaṅgapariggaho saccapariggahoti ekavīsati kammaṭṭhānāni vuttāni| tesu ānāpānaṃ dvattiṃsākāro navasivathikāti ekādasa appanākammaṭṭhānāni honti| dīghabhāṇakamahāsīvatthero pana ‘‘navasivathikā ādīnavānupassanāvasena vuttā’’ti āha| tasmā tassa matena dveyeva appanākammaṭṭhānāni, sesāni upacārakammaṭṭhānāni| kiṃ panetesu sabbesu abhiniveso jāyatīti? na jāyati| iriyāpathasampajaññanīvaraṇabojjhaṅgesu hi abhiniveso na jāyati, sesesu jāyatīti| mahāsīvatthero panāha – ‘‘etesupi abhiniveso jāyati, ayañhi atthi nu kho me cattāro iriyāpathā, udāhu natthi, atthi nu kho me catusampajaññaṃ, udāhu natthi, atthi nu kho me pañcanīvaraṇā, udāhu natthi, atthi nu kho me sattabojjhaṅgā, udāhu natthīti evaṃ pariggaṇhāti, tasmā sabbattha abhiniveso jāyatī’’ti|</p>

<p rend="bodytext" n="137"><hi rend="paranum">137</hi><hi rend="dot">.</hi> <hi rend="bold">yo hi koci, bhikkhave</hi>ti yo hi koci bhikkhu vā bhikkhunī vā upāsako vā upāsikā vā| <hi rend="bold">evaṃ bhāveyyā</hi>ti ādito paṭṭhāya vuttena bhāvanānukkamena bhāveyya| <hi rend="bold">pāṭikaṅkha</hi>nti paṭikaṅkhitabbaṃ, avassaṃ bhāvīti attho| <hi rend="bold">aññā</hi>ti arahattaṃ| <hi rend="bold">sati vā upādisese</hi>ti upādānasese vā sati <pb ed="P" n="1.0302"/> aparikkhīṇe| <hi rend="bold">anāgāmitā</hi>ti anāgāmibhāvo|</p>

<p rend="bodytext">evaṃ sattannaṃ vassānaṃ vasena sāsanassa niyyānikabhāvaṃ dassetvā puna tato appatarepi kāle dassento ‘‘tiṭṭhantu, bhikkhave’’tiādimāha| sabbampi cetaṃ majjhimasseva neyyapuggalassa vasena vuttaṃ| tikkhapaññaṃ pana sandhāya – ‘‘pāto anusiṭṭho sāyaṃ visesaṃ adhigamissati, sāyaṃ anusiṭṭho pāto visesaṃ adhigamissatī’’ti (ma. ni. 2.345) vuttaṃ|</p>

<p rend="bodytext">iti <pb ed="V" n="1.0312"/><pb ed="M" n="1.0306"/> bhagavā ‘‘evaṃniyyānikaṃ, bhikkhave, mama sāsana’’nti dassetvā ekavīsatiyāpi ṭhānesu arahattanikūṭena desitaṃ desanaṃ niyyātento ‘‘ekāyano ayaṃ, bhikkhave, maggo…pe.… iti yaṃ taṃ vuttaṃ, idametaṃ paṭicca vutta’’nti āha| sesaṃ uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">satipaṭṭhānasuttavaṇṇanā niṭṭhitā|</p>

<p rend="centre">paṭhamavaggavaṇṇanā niṭṭhitā|</p>
</div>

<div id="mn1_2" n="mn1_2" type="vagga">
<head rend="chapter">2. sīhanādavaggo</head>

</xml>