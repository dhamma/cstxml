<xml src="s0203a-m138.xml">

<p rend="subhead"><pgroup id="m138"/><readunit id="m138">8. uddesavibhaṅgasuttavaṇṇanā</readunit></p>

<p rend="bodytext" n="313"><hi rend="paranum">313</hi><hi rend="dot">.</hi> <hi rend="bold">evaṃ</hi> <pb ed="V" n="4.0200"/> <hi rend="bold">me suta</hi>nti uddesavibhaṅgasuttaṃ| tattha <hi rend="bold">uddesavibhaṅga</hi>nti uddesañca vibhaṅgañca, mātikañca vibhajanañcāti attho| <hi rend="bold">upaparikkheyyā</hi>ti tuleyya tīreyya pariggaṇheyya paricchindeyya| <hi rend="bold">bahiddhā</hi>ti bahiddhāārammaṇesu| <hi rend="bold">avikkhittaṃ avisaṭa</hi>nti nikantivasena ārammaṇe tiṭṭhamānaṃ vikkhittaṃ visaṭaṃ nāma hoti, taṃ paṭisedhento evamāha| <hi rend="bold">ajjhattaṃ asaṇṭhita</hi>nti gocarajjhatte nikantivasena asaṇṭhitaṃ| <hi rend="bold">anupādāya na paritasseyyā</hi>ti anupādiyitvā aggahetvā taṃ viññāṇaṃ na paritasseyya| yathā viññāṇaṃ bahiddhā avikkhittaṃ avisaṭaṃ, ajjhattaṃ asaṇṭhitaṃ anupādāya na paritasseyya, evaṃ bhikkhu upaparikkheyyāti vuttaṃ hoti| <hi rend="bold">jātijarāmaraṇadukkhasamudayasambhavo</hi>ti jātijarāmaraṇassa ceva avasesassa ca dukkhassa nibbatti na hotīti attho|</p>

<p rend="bodytext" n="316"><hi rend="paranum">316</hi><hi rend="dot">.</hi> <hi rend="bold">rūpanimittānusārī</hi>ti <pb ed="M" n="4.0191"/> rūpanimittaṃ anussarati anudhāvatīti rūpanimittānusārī|</p>

<p rend="bodytext" n="318"><hi rend="paranum">318</hi><hi rend="dot">.</hi> <hi rend="bold">evaṃ kho, āvuso, ajjhattaṃ asaṇṭhita</hi>nti nikantivasena <pb ed="P" n="5.0029"/> asaṇṭhitaṃ| nikantivasena hi atiṭṭhamānaṃ hānabhāgiyaṃ na hoti, visesabhāgiyameva hoti|</p>

<p rend="bodytext" n="320"><hi rend="paranum">320</hi><hi rend="dot">.</hi> <hi rend="bold">anupādā paritassanā</hi>ti satthārā khandhiyavagge ‘‘upādāparitassanañca vo, bhikkhave, desessāmi anupādāaparitassanañcā’’ti (saṃ. ni. 3.7) evaṃ gahetvā paritassanā, aggahetvāva aparitassanā ca kathitā, taṃ mahāthero upādāparitassanameva anupādāparitassananti katvā dassento evamāha| kathaṃ panesā anupādāparitassanā hotīti| upādātabbassa abhāvato| yadi hi koci saṅkhāro nicco vā dhuvo vā attā vā attaniyo vāti gahetabbayuttako abhavissa, ayaṃ paritassanā upādāparitassanāva assa| yasmā pana evaṃ upādātabbo saṅkhāro nāma natthi, tasmā rūpaṃ attātiādinā nayena rūpādayo <pb ed="V" n="4.0201"/> upādinnāpi anupādinnāva honti| evamesā diṭṭhivasena upādāparitassanāpi samānā atthato anupādāparitassanāyeva nāma hotīti veditabbā|</p>

<p rend="bodytext"><hi rend="bold">aññathā hotī</hi>ti parivattati pakatijahanena nassati, <hi rend="bold">rūpavipariṇāmānuparivattī</hi>ti ‘‘mama rūpaṃ vipariṇata’’nti vā, ‘‘yaṃ ahu, taṃ vata me natthī’’ti vā ādinā (ma. ni. 1.242) nayena kammaviññāṇaṃ rūpassa bhedānuparivatti hoti| <hi rend="bold">vipariṇāmānuparivattajā</hi>ti vipariṇāmassa anuparivattanato vipariṇāmārammaṇacittato jātā| <hi rend="bold">paritassanā dhammasamuppādā</hi>ti taṇhāparitassanā ca akusaladhammasamuppādā ca| <hi rend="bold">cittaṃ pariyādāya tiṭṭhantī</hi>ti kusalacittaṃ pariyādiyitvā gahetvā khepetvā tiṭṭhanti| <hi rend="bold">uttāsavā</hi>ti bhayatāsenapi suttāso taṇhātāsenapi suttāso| <hi rend="bold">vighātavā</hi>ti <pb ed="P" n="5.0030"/> savighāto sadukkho| <hi rend="bold">apekkhavā</hi>ti sālayo sasineho| <hi rend="bold">evaṃ kho, āvuso, anupādā paritassanā hotī</hi>ti evaṃ maṇikaraṇḍakasaññāya tucchakaraṇḍakaṃ gahetvā tasmiṃ naṭṭhe pacchā vighātaṃ āpajjantassa viya pacchā aggahetvā paritassanā hoti|</p>

<p rend="bodytext" n="321"><hi rend="paranum">321</hi><hi rend="dot">.</hi> <hi rend="bold">na</hi> <pb ed="M" n="4.0192"/> <hi rend="bold">ca rūpavipariṇāmānuparivattī</hi>ti khīṇāsavassa kammaviññāṇameva natthi, tasmā rūpabhedānuparivatti na hoti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">uddesavibhaṅgasuttavaṇṇanā niṭṭhitā|</p>

</xml>