<xml src="s0202a-m98.xml">

<p rend="subhead"><readunit id="m98">8. vāseṭṭhasuttavaṇṇanā</readunit></p>

<p rend="bodytext" n="454"><hi rend="paranum">454</hi><hi rend="dot">.</hi> <hi rend="bold">evaṃ</hi> <pb ed="V" n="3.0303"/> <hi rend="bold">me suta</hi>nti vāseṭṭhasuttaṃ| tattha <hi rend="bold">icchānaṅgalavanasaṇḍe</hi>ti icchānaṅgalagāmassa avidūre vanasaṇḍe| <hi rend="bold">caṅkī</hi>ti ādayo pañcapi janā rañño pasenadissa kosalassa purohitā eva| <hi rend="bold">aññe ca abhiññātā</hi>ti aññe ca bahū abhiññātā brāhmaṇā| te kira chaṭṭhe chaṭṭhe māse dvīsu ṭhānesu sannipatanti| yadā jātiṃ sodhetukāmā honti, tadā pokkharasātissa santike jātisodhanatthaṃ ukkaṭṭhāya sannipatanti| yadā mante sodhetukāmā honti, tadā icchānaṅgale sannipatanti| imasmiṃ kāle mantasodhanatthaṃ sannipatiṃsu| <hi rend="bold">ayamantarā kathā</hi>ti yaṃ attano sahāyakabhāvānurūpaṃ kathaṃ kathentā anuvicariṃsu, tassā kathāya antarā ayamaññā kathā udapādi| <hi rend="bold">sīlavā</hi>ti guṇavā| <hi rend="bold">vattasampanno</hi>ti ācārasampanno|</p>

<p rend="bodytext" n="455"><hi rend="paranum">455</hi><hi rend="dot">.</hi> <hi rend="bold">anuññātapaṭiññātā</hi>ti <pb ed="P" n="3.0432"/> sikkhitā tumheti evaṃ ācariyehi anuññātā, āma ācariya sikkhitamhāti evaṃ sayañca paṭiññātā| <hi rend="bold">asmā</hi>ti bhavāma| <hi rend="bold">ahaṃ pokkharasātissa, tārukkhassāyaṃ māṇavo</hi>ti ahaṃ pokkharasātissa jeṭṭhantevāsī aggasisso, ayaṃ tārukkhassāti dīpeti|</p>

<p rend="bodytext"><hi rend="bold">tevijjāna</hi>nti tivedānaṃ brāhmaṇānaṃ| <hi rend="bold">yadakkhāta</hi>nti yaṃ atthato ca byañjanato ca ekaṃ padampi akkhātaṃ| <hi rend="bold">tatra kevalinosmase</hi>ti taṃ sakalaṃ jānanato tattha niṭṭhāgatamhāti attho| idāni taṃ kevalibhāvaṃ āvikaronto <hi rend="bold">padakasmā</hi>tiādimāha| tattha <hi rend="bold">jappe ācariyasādisā</hi>ti kathanaṭṭhāne mayaṃ ācariyasadisāyeva|</p>

<p rend="bodytext"><hi rend="bold">kammunā</hi>ti <pb ed="M" n="3.0295"/> dasakusalakammapathakammunā| ayañhi pubbe sattavidhaṃ kāyavacīkammaṃ sandhāya ‘‘yato kho, bho, sīlavā hotī’’ti āha, tividhaṃ manokammaṃ sandhāya ‘‘vattasampanno’’ti| tena samannāgato hi ācārasampanno hoti| <hi rend="bold">cakkhumā</hi>ti pañcahi cakkhūhi cakkhumantabhāvena bhagavantaṃ ālapati|</p>

<p rend="bodytext"><hi rend="bold">khayātīta</hi>nti <pb ed="V" n="3.0304"/> ūnabhāvaṃ atītaṃ, paripuṇṇanti attho| <hi rend="bold">peccā</hi>ti upagantvā| <hi rend="bold">namassantī</hi>ti namo karonti|</p>

<p rend="bodytext"><hi rend="bold">cakkhuṃ loke samuppanna</hi>nti avijjandhakāre loke taṃ andhakāraṃ vidhamitvā lokassa diṭṭhadhammikādiatthadassanena cakkhu hutvā samuppannaṃ|</p>

<p rend="bodytext" n="456"><hi rend="paranum">456</hi><hi rend="dot">.</hi> evaṃ <pb ed="P" n="3.0433"/> vāseṭṭhena thometvā yācito bhagavā dvepi jane saṅgaṇhanto <hi rend="bold">tesaṃ vo ahaṃ byakkhissa</hi>ntiādimāha| tattha <hi rend="bold">byakkhissa</hi>nti byākarissāmi| <hi rend="bold">anupubba</hi>nti tiṭṭhatu tāva brāhmaṇacintā, tiṇarukkhakīṭapaṭaṅgato paṭṭhāya anupaṭipāṭiyā ācikkhissāmīti attho| <hi rend="bold">jātivibhaṅga</hi>nti jātivitthāraṃ| <hi rend="bold">aññamaññā hi jātiyo</hi>ti tesaṃ tesañhi pāṇānaṃ jātiyo aññamaññā nānappakārāti attho|</p>

<p rend="bodytext"><hi rend="bold">tiṇarukkhe</hi>ti anupādinnakajātiṃ katvā pacchā upādinnakajātiṃ kathessāmi, evaṃ tassa jātibhedo pākaṭo bhavissatīti imaṃ desanaṃ ārabhi| mahāsīvatthero pana ‘‘kiṃ, bhante, anupādinnakaṃ bījanānatāya nānaṃ, upādinnaṃ kammanānatāyāti? evaṃ vattuṃ na vaṭṭatī’’ti pucchito āma na vaṭṭati| kammañhi yoniyaṃ khipati| yonisiddhā ime sattā nānāvaṇṇā hontīti| <hi rend="bold">tiṇarukkhe</hi>ti ettha antopheggū bahisārā antamaso tālanāḷikerādayopi tiṇāneva, antosārā pana bahipheggū sabbe rukkhā nāma| <hi rend="bold">na cāpi paṭijānare</hi>ti mayaṃ tiṇā mayaṃ rukkhāti vā, ahaṃ tiṇaṃ, ahaṃ rukkhoti vā evaṃ na jānanti| <hi rend="bold">liṅgaṃ jātimaya</hi>nti ajānantānampi ca tesaṃ jātimayameva saṇṭhānaṃ attano mūlabhūtatiṇādisadisameva hoti| kiṃ kāraṇā? <hi rend="bold">aññamaññā hi jātiyo</hi>| yasmā aññā tiṇajāti, aññā rukkhajāti| tiṇesupi aññā tālajāti, aññā nāḷikerajāti, evaṃ vitthāretabbaṃ| iminā idaṃ dasseti – yaṃ jātivasena nānā <pb ed="M" n="3.0296"/> hoti, taṃ attano paṭiññaṃ paresaṃ vā upadesaṃ vināpi aññajātito visesena gayhati| yadi ca jātiyā brāhmaṇo <pb ed="P" n="3.0434"/> bhaveyya, sopi attano paṭiññaṃ paresaṃ vā upadesaṃ vinā khattiyato vessato suddato vā visesena gayheyya, na ca gayhati| tasmā na jātiyā brāhmaṇoti| parato pana ‘‘yathā etāsu jātīsū’’ti gāthāya etamatthaṃ vacībhedeneva āvikarissati|</p>

<p rend="bodytext">evaṃ <pb ed="V" n="3.0305"/> anupādinnakesu jātiṃ dassetvā upādinnakesu dassento <hi rend="bold">tato kīṭe</hi>tiādimāha| <hi rend="bold">yāva kunthakipillike</hi>ti kunthakipillikaṃ pariyantaṃ katvāti attho| ettha ca ye uppatitvā gacchanti, te paṭaṅgā nāma| <hi rend="bold">aññamaññā hi jātiyo</hi>ti tesampi nīlarattādivaṇṇavasena jātiyo nānappakārāva honti|</p>

<p rend="bodytext"><hi rend="bold">khuddake</hi>ti kāḷakādayo| <hi rend="bold">mahallake</hi>ti sasabiḷārādayo|</p>

<p rend="bodytext"><hi rend="bold">pādūdare</hi>ti udarapāde, udaraṃyeva nesaṃ pādāti vuttaṃ hoti| <hi rend="bold">dīghapiṭṭhike</hi>ti sappānañhi sīsato yāva naṅguṭṭhā piṭṭhiyeva hoti, tena te ‘‘dīghapiṭṭhikā’’ti vuccanti|</p>

<p rend="bodytext"><hi rend="bold">udake</hi>ti odake, udakamhi jāte|</p>

<p rend="bodytext"><hi rend="bold">pakkhī</hi>ti sakuṇe| te hi pattehi yantīti <hi rend="bold">pattayānā,</hi> vehāsaṃ gacchantīti <hi rend="bold">vihaṅgamā</hi>|</p>

<p rend="bodytext">evaṃ thalajalākāsagocarānaṃ pāṇānaṃ jātibhedaṃ dassetvā idāni yenādhippāyena taṃ dasseti, taṃ āvikaronto yathā etāsūti gāthamāha| tassattho saṅkhepena vuttova| vitthārato panettha yaṃ vattabbaṃ, taṃ <pb ed="P" n="3.0435"/> sayameva dassento <hi rend="bold">na kesehī</hi>tiādimāha| tatrāyaṃ yojanā – yaṃ vuttaṃ ‘‘natthi manussesu liṅgajātimayaṃ puthū’’ti, taṃ evaṃ natthīti veditabbaṃ| seyyathidaṃ? <hi rend="bold">na kesehī</hi>ti| na hi – ‘‘brāhmaṇānaṃ edisā kesā honti, khattiyānaṃ edisā’’ti niyamo atthi yathā hatthiassamigādīnanti iminā nayena sabbaṃ yojetabbaṃ|</p>

<p rend="bodytext"><hi rend="bold">liṅgaṃ jātimayaṃ neva, yathā aññāsu jātisū</hi>ti idaṃ pana vuttassevatthassa nigamananti veditabbaṃ| tassāyaṃ yojanā – evaṃ yasmā imehi <pb ed="M" n="3.0297"/> kesādīhi natthi manussesu liṅgaṃ jātimayaṃ puthu, tasmā veditabbametaṃ ‘‘brāhmaṇādibhedesu manussesu liṅgaṃ jātimayaṃ neva, yathā aññāsu jātisū’’ti|</p>

<p rend="bodytext" n="457"><hi rend="paranum">457</hi><hi rend="dot">.</hi> idāni evaṃ jātibhede asatipi ‘‘brāhmaṇo khattiyo’’ti idaṃ nānattaṃ yathā jātaṃ<pb ed="V" n="3.0306"/>, taṃ dassetuṃ <hi rend="bold">paccatta</hi>nti gāthamāha| tattha <hi rend="bold">vokāra</hi>nti nānattaṃ| ayaṃ panettha saṅkhepattho – yathā hi tiracchānānaṃ yonisiddhameva kesādisaṇṭhānena nānattaṃ, tathā brāhmaṇādīnaṃ attano attano sarīre taṃ natthi| evaṃ santepi yadetaṃ ‘‘brāhmaṇo khattiyo’’ti vokāraṃ, taṃ vokārañca manussesu samaññāya pavuccati, vohāramatteneva pavuccatīti|</p>

<p rend="bodytext">ettāvatā bhagavā bhāradvājassa vādaṃ niggaṇhitvā idāni yadi jātiyā brāhmaṇo bhaveyya, ājīvasīlācāravipannopi brāhmaṇo bhaveyya| yasmā pana porāṇā brāhmaṇā tassa brāhmaṇabhāvaṃ na icchanti, loke ca aññepi paṇḍitamanussā, tasmā vāseṭṭhassa vādaṃ paggaṇhanto <hi rend="bold">yo hi koci manussesū</hi>ti aṭṭha gāthā āha| tattha <hi rend="bold">gorakkha</hi>nti khettarakkhaṃ, kasikammanti vuttaṃ hoti| <hi rend="bold">go</hi>ti hi pathaviyā nāmaṃ, tasmā evamāha| <hi rend="bold">puthusippenā</hi>ti tantavāyakammādinānāsippena| <hi rend="bold">vohāra</hi>nti vaṇijjaṃ| <hi rend="bold">parapessenā</hi>ti <pb ed="P" n="3.0436"/> paresaṃ veyyāvaccakammena| <hi rend="bold">issattha</hi>nti āvudhajīvikaṃ, usuñca sattiṃ cāti vuttaṃ hoti| <hi rend="bold">porohiccenā</hi>ti purohitakammena|</p>

<p rend="bodytext">evaṃ brāhmaṇasamayena ca lokavohārena ca ājīvasīlācāravipannassa abrāhmaṇabhāvaṃ sādhetvā evaṃ sante na jātiyā brāhmaṇo, guṇehi pana brāhmaṇo hoti| tasmā yattha katthaci kule jāto yo guṇavā, so brāhmaṇo, ayamettha ñāyoti evametaṃ ñāyaṃ atthato āpādetvā idāni naṃ vacībhedena pakāsento <hi rend="bold">na cāhaṃ brāhmaṇa</hi>ntiādimāha| tassattho – ahañhi yvāyaṃ catunnaṃ yonīnaṃ yattha katthaci jāto, tatrāpi visesena yo brāhmaṇassa saṃvaṇṇitāya mātari sambhūto, taṃ <hi rend="bold">yonijaṃ mattisambhavaṃ,</hi> yā cāyaṃ ubhato sujātotiādinā nayena brāhmaṇehi brāhmaṇassa parisuddhuppattimaggasaṅkhātā yoni vuttā, saṃsuddhagahaṇikoti iminā <pb ed="M" n="3.0298"/> ca mātisampatti, tatopi jātasambhūtattā yonijo mattisambhavoti vuccati, taṃ <hi rend="bold">yonijaṃ mattisambhavaṃ</hi> iminā ca yonijamattisambhavamattena na brāhmaṇaṃ brūmi| kasmā? yasmā, bho bhoti, vacanamattena aññehi sakiñcanehi visiṭṭhattā <hi rend="bold">bhovādi nāma so hoti, sace hoti sakiñcano</hi> sapalibodho| yo panāyaṃ yattha katthaci jātopi rāgādikiñcanābhāvena akiñcano, sabbagahaṇapaṭinissaggena anādāno, <hi rend="bold">akiñcanaṃ anādānaṃ, tamahaṃ brūmi</hi> <pb ed="P" n="3.0437"/> <hi rend="bold">brāhmaṇaṃ|</hi> kasmā? yasmā bāhitapāpoti|</p>

<p rend="bodytext" n="458"><hi rend="paranum">458</hi><hi rend="dot">.</hi> kiñcabhiyyo <pb ed="V" n="3.0307"/> sabbasaṃyojanaṃ chetvātiādi sattavīsati gāthā| tattha <hi rend="bold">sabbasaṃyojana</hi>nti dasavidhasaṃyojanaṃ| <hi rend="bold">na paritassatī</hi>ti taṇhāparitassanāya na paritassati| <hi rend="bold">saṅgātiga</hi>nti rāgasaṅgādayo atikkantaṃ| <hi rend="bold">visaṃyutta</hi>nti catūhi yonīhi sabbakilesehi vā visaṃyuttaṃ|</p>

<p rend="bodytext"><hi rend="bold">naddhi</hi>nti upanāhaṃ| <hi rend="bold">varatta</hi>nti taṇhaṃ| <hi rend="bold">sandāna</hi>nti yuttapāsaṃ, diṭṭhipariyuṭṭhānassetaṃ adhivacanaṃ| <hi rend="bold">sahanukkama</hi>nti anukkamo vuccati pāse pavesanagaṇṭhi, diṭṭhānusayassetaṃ nāmaṃ| <hi rend="bold">ukkhittapaligha</hi>nti ettha palighoti avijjā| <hi rend="bold">buddha</hi>nti catusaccabuddhaṃ| <hi rend="bold">titikkhatī</hi>ti khamati|</p>

<p rend="bodytext"><hi rend="bold">khantibala</hi>nti adhivāsanakhantibalaṃ| sā pana sakiṃ uppannā balānīkaṃ nāma na hoti, punappunaṃ uppannā pana hoti| tassā atthitāya <hi rend="bold">balānīkaṃ</hi>|</p>

<p rend="bodytext"><hi rend="bold">vatavanta</hi>nti dhutaṅgavantaṃ| <hi rend="bold">sīlavanta</hi>nti guṇavantaṃ| <hi rend="bold">anussada</hi>nti rāgādiussadavirahitaṃ| ‘‘anussuta’’ntipi pāṭho, anavassutanti attho| <hi rend="bold">danta</hi>nti nibbisevanaṃ|</p>

<p rend="bodytext"><hi rend="bold">na limpatī</hi>ti na allīyati| <hi rend="bold">kāmesū</hi>ti kilesakāmavatthukāmesu|</p>

<p rend="bodytext"><hi rend="bold">dukkhassa</hi> <pb ed="P" n="3.0438"/> <hi rend="bold">pajānāti, idheva khaya</hi>nti ettha arahattaphalaṃ dukkhakkhayoti adhippetaṃ|<hi rend="bold"> pajānātī</hi>ti adhigamavasena jānāti|<hi rend="bold"> pannabhāra</hi>nti ohitabhāraṃ, khandhakilesabhisaṅkhārakāmaguṇabhāre otāretvā ṭhitaṃ| visaṃyuttapadaṃ vuttatthameva|</p>

<p rend="bodytext"><hi rend="bold">gambhīrapañña</hi>nti gambhīresu ārammaṇesu pavattapaññaṃ| <hi rend="bold">medhāvi</hi>nti pakatipaññāya paññavantaṃ|</p>

<p rend="bodytext"><hi rend="bold">anāgārehi</hi> <pb ed="M" n="3.0299"/> <hi rend="bold">cūbhaya</hi>nti anāgārehi ca visaṃsaṭṭhaṃ ubhayañca, dvīhipi cetehi visaṃsaṭṭhamevāti attho| <hi rend="bold">anokasāri</hi>nti okaṃ vuccati pañcakāmaguṇālayo, taṃ anallīyamānanti attho| <hi rend="bold">appiccha</hi>nti anicchaṃ|</p>

<p rend="bodytext"><hi rend="bold">tasesū</hi>ti <pb ed="V" n="3.0308"/> sataṇhesu| <hi rend="bold">thāvaresū</hi>ti nittaṇhesu|</p>

<p rend="bodytext"><hi rend="bold">attadaṇḍesū</hi>ti gahitadaṇḍesu| <hi rend="bold">nibbuta</hi>nti kilesanibbānena nibbutaṃ| <hi rend="bold">sādānesū</hi>ti supādānesu|</p>

<p rend="bodytext"><hi rend="bold">ohito</hi>ti patito|</p>

<p rend="bodytext" n="459"><hi rend="paranum">459</hi><hi rend="dot">.</hi> <hi rend="bold">akakkasa</hi>nti niddosaṃ| sadoso hi rukkhopi sakakkasoti vuccati| <hi rend="bold">viññāpani</hi>nti atthaviññāpanikaṃ| <hi rend="bold">sacca</hi>nti avisaṃvādikaṃ| <hi rend="bold">udīraye</hi>ti bhaṇati| <hi rend="bold">yāya</hi> <pb ed="P" n="3.0439"/> <hi rend="bold">nābhisajje</hi>ti yāya girāya parassa sajjanaṃ vā lagganaṃ vā na karoti, tādisaṃ apharusaṃ giraṃ bhāsatīti attho|</p>

<p rend="bodytext"><hi rend="bold">dīgha</hi>nti suttāruḷhabhaṇḍaṃ| <hi rend="bold">rassa</hi>nti vippakiṇṇabhaṇḍaṃ| <hi rend="bold">aṇu</hi>nti khuddakaṃ| <hi rend="bold">thūla</hi>nti mahantaṃ| <hi rend="bold">subhāsubha</hi>nti sundarāsundaraṃ| dīghabhaṇḍañhi appagghampi hoti mahagghampi| rassādīsupi eseva nayo| iti ettāvatā na sabbaṃ pariyādiṇṇaṃ, ‘‘subhāsubha’’nti iminā pana pariyādiṇṇaṃ hoti|</p>

<p rend="bodytext"><hi rend="bold">nirāsaya</hi>nti nittaṇhaṃ|</p>

<p rend="bodytext"><hi rend="bold">ālayā</hi>ti taṇhālayā| <hi rend="bold">aññāyā</hi>ti jānitvā| <hi rend="bold">amatogadha</hi>nti amatabbhantaraṃ| <hi rend="bold">anuppatta</hi>nti anupaviṭṭhaṃ|</p>

<p rend="bodytext"><hi rend="bold">ubho saṅga</hi>nti ubhayampetaṃ saṅgaṃ| puññañhi sagge laggāpeti, apuññaṃ apāye, tasmā ubhayampetaṃ saṅganti āha| <hi rend="bold">upaccagā</hi>ti atīto|</p>

<p rend="bodytext"><hi rend="bold">anāvila</hi>nti āvilakaraṇakilesavirahitaṃ| <hi rend="bold">nandībhavaparikkhīṇa</hi>nti parikkhīṇanandiṃ parikkhīṇabhavaṃ|</p>

<p rend="bodytext">‘‘yo <pb ed="V" n="3.0309"/> ima’’nti gāthāya avijjāyeva visaṃvādakaṭṭhena <hi rend="bold">palipatho,</hi> mahāviduggatāya <hi rend="bold">duggaṃ,</hi> saṃsaraṇaṭṭhena <hi rend="bold">saṃsāro,</hi> mohanaṭṭhena <hi rend="bold">moho</hi>ti vutto| <hi rend="bold">tiṇṇo</hi>ti <pb ed="P" n="3.0440"/> caturoghatiṇṇo| <hi rend="bold">pāraṅgato</hi>ti nibbānaṃ gato| <hi rend="bold">jhāyī</hi>ti ārammaṇalakkhaṇūpanijjhānavasena jhāyī| <hi rend="bold">anejo</hi>ti nittaṇho| <hi rend="bold">anupādāya</hi> <pb ed="M" n="3.0300"/> <hi rend="bold">nibbuto</hi>ti kiñci gahaṇaṃ aggahetvā sabbakilesanibbānena nibbuto|</p>

<p rend="bodytext"><hi rend="bold">kāme</hi>ti duvidhepi kāme| <hi rend="bold">anāgāro</hi>ti anāgāro hutvā| <hi rend="bold">paribbaje</hi>ti paribbajati| <hi rend="bold">kāmabhavaparikkhīṇa</hi>nti khīṇakāmaṃ khīṇabhavaṃ|</p>

<p rend="bodytext"><hi rend="bold">mānusakaṃ yoga</hi>nti mānusakaṃ pañcakāmaguṇayogaṃ| <hi rend="bold">dibbaṃ yoga</hi>nti dibbaṃ pañcakāmaguṇayogaṃ| <hi rend="bold">sabbayogavisaṃyutta</hi>nti sabbakilesayogavisaṃyuttaṃ|</p>

<p rend="bodytext"><hi rend="bold">rati</hi>nti pañcakāmaguṇaratiṃ| <hi rend="bold">arati</hi>nti kusalabhāvanāya ukkaṇṭhitaṃ| <hi rend="bold">vīra</hi>nti vīriyavantaṃ|</p>

<p rend="bodytext"><hi rend="bold">sugata</hi>nti sundaraṃ ṭhānaṃ gataṃ, sundarāya vā paṭipattiyā gataṃ|</p>

<p rend="bodytext"><hi rend="bold">gati</hi>nti nibbattiṃ| <hi rend="bold">pure</hi>ti atīte| <hi rend="bold">pacchā</hi>ti anāgate| <hi rend="bold">majjhe</hi>ti paccuppanne| <hi rend="bold">kiñcana</hi>nti <pb ed="P" n="3.0441"/> kiñcanakārako kileso|</p>

<p rend="bodytext"><hi rend="bold">mahesi</hi>nti mahante guṇe pariyesanaṭṭhena mahesiṃ| <hi rend="bold">vijitāvina</hi>nti vijitavijayaṃ|</p>

<p rend="bodytext" n="460"><hi rend="paranum">460</hi><hi rend="dot">.</hi> evaṃ bhagavā guṇato khīṇāsavaṃyeva brāhmaṇaṃ dassetvā ye jātito brāhmaṇoti abhinivesaṃ karonti, te idaṃ ajānantā, sāva nesaṃ diṭṭhi duddiṭṭhīti dassento <hi rend="bold">samaññā hesā</hi>ti gāthādvayamāha| tassattho – yadidaṃ brāhmaṇo khattiyo bhāradvājo vāseṭṭhoti nāmagottaṃ pakappitaṃ kataṃ abhisaṅkhataṃ, samaññā hesā lokasmiṃ, vohāramattanti attho| kasmā? yasmā <hi rend="bold">samuccā samudāgataṃ</hi> samaññāya āgataṃ| etañhi tattha tattha jātakāleyevassa ñātisālohitehi pakappitaṃ kataṃ| no ce naṃ evaṃ pakappeyyuṃ, na koci kiñci disvā ayaṃ brāhmaṇoti vā bhāradvājoti <pb ed="V" n="3.0310"/> vā jāneyya| evaṃ pakappitaṃ petaṃ <hi rend="bold">dīgharattānusayitaṃ, diṭṭhigatamajānataṃ,</hi> taṃ pakappitaṃ nāmagottaṃ ‘‘nāmagottamattametaṃ, vohāratthaṃ pakappita’’nti, ajānantānaṃ sattānaṃ hadaye dīgharattaṃ diṭṭhigatamanusayitaṃ| tassa anusayitattā taṃ nāmagottaṃ <hi rend="bold">ajānantā no pabrunti,</hi> ‘‘jātiyā hoti brāhmaṇo’’ti ajānantāva evaṃ vadantīti vuttaṃ hoti|</p>

<p rend="bodytext">evaṃ <pb ed="M" n="3.0301"/> ‘‘ye ‘jātito brāhmaṇo’ti abhinivesaṃ karonti, te idaṃ vohāramattaṃ ajānantā, sāva nesaṃ diṭṭhi duddiṭṭhī’’ti dassetvā idāni nippariyāyameva jātivādaṃ paṭikkhipanto kammavādañca patiṭṭhapento <hi rend="bold">na jaccā</hi>tiādimāha| tattha ‘‘kammunā’’ti upaḍḍhagāthāya vitthāraṇatthaṃ <hi rend="bold">kassako kammunā</hi>tiādi vuttaṃ| tattha <hi rend="bold">kammunā</hi>ti paccuppannena kasikammādinibbattakacetanākammunā|</p>

<p rend="bodytext"><hi rend="bold">paṭiccasamuppādadassā</hi>ti <pb ed="P" n="3.0442"/> iminā paccayena evaṃ hotīti evaṃ paṭiccasamuppādadassāvino| <hi rend="bold">kammavipākakovidā</hi>ti sammānāvamānārahakule kammavasena uppatti hoti, aññāpi hīnapaṇītatā hīnapaṇīte kamme vipaccamāne hotīti| evaṃ kammavipākakusalā|</p>

<p rend="bodytext"><hi rend="bold">kammunā vattatī</hi>ti gāthāya pana lokoti vā pajāti vā sattoti vā ekoyevattho, vacanamattabhedo| purimapadena cettha ‘‘atthi brahmā mahābrahmā seṭṭho sajitā’’ti diṭṭhiyā paṭisedho veditabbo| kammunā hi tāsu tāsu gatīsu vattati loko, tassa ko sajitāti| dutiyapadena ‘‘evaṃ kammunā nibbattopi ca pavattepi atītapaccuppannabhedena kammunā vattati, sukhadukkhāni paccanubhonto hīnapaṇītādibhedañca āpajjanto pavattatī’’ti dasseti| tatiyena tamevatthaṃ nigameti ‘‘evaṃ sabbathāpi kammanibandhanā sattā kammeneva baddhā hutvā pavattanti, na aññathā’’ti| catutthena tametthaṃ upamāya vibhāveti| yathā hi rathassa yāyato āṇi nibandhanaṃ hoti, na tāya anibaddho yāti, evaṃ lokassa nibbattato ca pavattato ca kammaṃ nibandhanaṃ, na tena anibaddho nibbattati na pavattati|</p>

<p rend="bodytext">idāni yasmā <pb ed="P" n="3.0443"/> evaṃ kammanibandhano loko, tasmā seṭṭhena kammunā seṭṭhabhāvaṃ dassento <hi rend="bold">tapenā</hi>ti gāthādvayamāha| tattha <hi rend="bold">tapenā</hi>ti dhutaṅgatapena| <hi rend="bold">brahmacariyenā</hi>ti methunaviratiyā| <hi rend="bold">saṃyamenā</hi>ti sīlena<pb ed="V" n="3.0311"/>| <hi rend="bold">damenā</hi>ti indriyadamena| <hi rend="bold">etenā</hi>ti etena seṭṭhena parisuddhena brahmabhūtena kammunā brāhmaṇo hoti| kasmā? yasmā <hi rend="bold">etaṃ brāhmaṇamuttamaṃ,</hi> yasmā etaṃ kammaṃ uttamo brāhmaṇaguṇoti vuttaṃ hoti| ‘‘brahmāna’’ntipi pāṭho| ayaṃ panettha vacanattho – brahmaṃ ānetīti brahmānaṃ, brāhmaṇabhāvaṃ āvahatīti vuttaṃ hoti|</p>

<p rend="bodytext">dutiyagāthāya <pb ed="M" n="3.0302"/> <hi rend="bold">santo</hi>ti santakileso| <hi rend="bold">brahmā sakko</hi>ti brahmā ca sakko ca, yo evarūpo, so na kevalaṃ brāhmaṇo, atha kho brahmā ca sakko ca so vijānataṃ paṇḍitānaṃ, evaṃ vāseṭṭha, jānāhīti vuttaṃ hoti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">vāseṭṭhasuttavaṇṇanā niṭṭhitā|</p>

</xml>