<xml src="s0203a-m134.xml">

<p rend="subhead"><pgroup id="m134"/><readunit id="m134">4. lomasakaṅgiyabhaddekarattasuttavaṇṇanā</readunit></p>

<p rend="bodytext" n="286"><hi rend="paranum">286</hi><hi rend="dot">.</hi> <hi rend="bold">evaṃ</hi> <pb ed="V" n="4.0182"/><pb ed="M" n="4.0174"/> <hi rend="bold">me suta</hi>nti lomasakaṅgiyabhaddekarattasuttaṃ| tattha <hi rend="bold">lomasakaṅgiyo</hi>ti aṅgathero kira nāmesa, kāyassa pana īsakalomasākāratāya lomasakaṅgiyoti pākaṭo jāto| <hi rend="bold">candano</hi> <pb ed="P" n="5.0007"/> <hi rend="bold">devaputto</hi>ti kassapasammāsambuddhakāle kiresa candano nāma upāsako aḍḍho mahaddhano tīṇi ratanāni catūhi paccayehi pūjetvā devaloke nibbatto, purimanāmena candano devaputtotveva saṅkhaṃ gato| <hi rend="bold">paṇḍukambalasilāya</hi>nti rattakambalasilāyaṃ| tassā kira rattakambalasseva jayasumanapuppharāsi viya vaṇṇo, tasmā ‘‘paṇḍukambalasilā’’ti vuccati|</p>

<p rend="bodytext">kadā pana tattha bhagavā vihāsīti? bodhipattito sattame saṃvacchare sāvatthiyaṃ āsāḷhīmāsapuṇṇamāya dvādasayojanāya parisāya majjhe yamakapāṭihāriyaṃ katvā oruyha kaṇḍambamūle paññattavarabuddhāsane nisīditvā dhammadesanāya mahājanaṃ mahāviduggato uddharitvā buddhā nāma yasmā pāṭihāriyaṃ katvā manussapathe na vasanti, tasmā passamānasseva tassa janassa padavīkkamaṃ katvā tāvatiṃsabhavane pāricchattakamūle paṇḍukambalasilāyaṃ vassaṃ upagato, tasmiṃ samaye vihāsi|</p>

<p rend="bodytext"><hi rend="bold">tatra bhagavā</hi>ti tatra viharanto bhagavā yebhuyyena dasahi cakkavāḷasahassehi sannipatitāhi devatāhi parivuto mātaraṃ kāyasakkhiṃ katvā <hi rend="bold">abhidhammapiṭakaṃ</hi> kathento gambhīraṃ nipuṇaṃ tilakkhaṇāhataṃ rūpārūpaparicchedakathaṃ paṭivijjhituṃ asakkontānaṃ devānaṃ saṃvegajananatthaṃ antarantarā bhaddekarattassa uddesañca vibhaṅgañca abhāsi| tatrāyaṃ devaputto uggaṇhanto imā gāthā saddhiṃ vibhaṅgena uggaṇhi, devattassa pana pamādādhiṭṭhānattā dibbehi ārammaṇehi nippīḷiyamāno anupubbena suttaṃ sammuṭṭho gāthāmattameva dhāresi| tenāha <pb ed="P" n="5.0008"/> ‘‘evaṃ kho ahaṃ bhikkhu dhāremi bhaddekarattiyo gāthā’’ti|</p>

<p rend="bodytext"><hi rend="bold">uggaṇhāhi</hi> <pb ed="V" n="4.0183"/><pb ed="M" n="4.0175"/> <hi rend="bold">tva</hi>ntiādīsu tuṇhībhūto nisīditvā suṇanto uggaṇhāti nāma, vācāya sajjhāyaṃ karonto pariyāpuṇāti nāma, aññesaṃ vācento dhāreti nāma| sesamettha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">lomasakaṅgiyabhaddekarattasuttavaṇṇanā niṭṭhitā|</p>

</xml>