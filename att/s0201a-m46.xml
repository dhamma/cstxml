<xml src="s0201a-m46.xml">

<p rend="subhead"><pgroup id="m46"/><readunit id="m46">6. mahādhammasamādānasuttavaṇṇanā</readunit></p>

<p rend="bodytext" n="473"><hi rend="paranum">473</hi><hi rend="dot">.</hi> <hi rend="bold">evaṃ</hi> <pb ed="V" n="2.0269"/> <hi rend="bold">me sutta</hi>nti mahādhammasamādānasuttaṃ| tattha <hi rend="bold">evaṃkāmā</hi>ti evaṃicchā| <hi rend="bold">evaṃchandā</hi>ti evaṃajjhāsayā| <hi rend="bold">evaṃadhippāyā</hi>ti evaṃladdhikā| <hi rend="bold">tatrā</hi>ti tasmiṃ aniṭṭhavaḍḍhane ceva iṭṭhaparihāne ca| <hi rend="bold">bhagavaṃmūlakā</hi>ti bhagavā mūlaṃ etesanti bhagavaṃmūlakā| idaṃ vuttaṃ hoti – ime, bhante, amhākaṃ dhammā pubbe kassapasammāsambuddhena uppāditā, tasmiṃ parinibbute ekaṃ buddhantaraṃ añño samaṇo vā brāhmaṇo vā ime dhamme uppādetuṃ samattho nāma nāhosi, bhagavatā pana no ime dhammā uppāditā| bhagavantañhi nissāya mayaṃ ime dhamme ājānāma paṭivijjhāmāti evaṃ bhagavaṃmūlakā no, bhante, dhammāti| <hi rend="bold">bhagavaṃnettikā</hi>ti bhagavā hi dhammānaṃ netā vinetā anunetāti| yathāsabhāvato <pb ed="P" n="2.0375"/> pāṭiyekkaṃ pāṭiyekkaṃ nāmaṃ gahetvā dassitā dhammā bhagavaṃnettikā nāma honti| <hi rend="bold">bhagavaṃpaṭisaraṇā</hi>ti catubhūmakā dhammā sabbaññutaññāṇassa āpāthaṃ āgacchamānā bhagavati paṭisaranti nāmāti bhagavaṃpaṭisaraṇā| paṭisarantīti osaranti samosaranti| apica mahābodhimaṇḍe nisinnassa bhagavato paṭivedhavasena phasso āgacchati, ahaṃ bhagavā kinnāmoti? tvaṃ phusanaṭṭhena phasso nāma| vedanā, saññā, saṅkhārā, viññāṇaṃ āgacchati| ahaṃ bhagavā kinnāmanti? tvaṃ vijānanaṭṭhena viññāṇaṃ nāmāti evaṃ catubhūmakadhammānaṃ yathāsabhāvato pāṭiyekkaṃ pāṭiyekkaṃ nāmaṃ gaṇhanto bhagavā dhamme paṭisaratītipi bhagavaṃpaṭisaraṇā| <hi rend="bold">bhagavantaññeva paṭibhātū</hi>ti bhagavatoyeva etassa bhāsitassa attho upaṭṭhātu, tumheyeva no kathetvā dethāti attho|</p>

<p rend="bodytext" n="474"><hi rend="paranum">474</hi><hi rend="dot">.</hi> <hi rend="bold">sevitabbe</hi>ti <pb ed="M" n="2.0274"/> nissayitabbe| <hi rend="bold">bhajitabbe</hi>ti upagantabbe| <hi rend="bold">yathā taṃ aviddasuno</hi>ti yathā aviduno bālassa andhaputhujjanassa| <hi rend="bold">yathā taṃ viddasuno</hi>ti yathā viduno medhāvino paṇḍitassa|</p>

<p rend="bodytext" n="475"><hi rend="paranum">475</hi><hi rend="dot">.</hi> <hi rend="bold">atthi, bhikkhave, dhammasamādāna</hi>nti purimasutte uppaṭipāṭiākārena mātikā ṭhapitā<pb ed="V" n="2.0270"/>, idha pana yathādhammaraseneva satthā mātikaṃ ṭhapesi| tattha <hi rend="bold">dhammasamādāna</hi>nti pāṇātipātādīnaṃ dhammānaṃ gahaṇaṃ|</p>

<p rend="bodytext" n="476"><hi rend="paranum">476</hi><hi rend="dot">.</hi> <hi rend="bold">avijjāgato</hi>ti avijjāya samannāgato|</p>

<p rend="bodytext" n="477"><hi rend="paranum">477</hi><hi rend="dot">.</hi> <hi rend="bold">vijjāgato</hi>ti vijjāya samannāgato paññavā|</p>

<p rend="bodytext" n="478"><hi rend="paranum">478</hi><hi rend="dot">.</hi> <hi rend="bold">sahāpi dukkhenā</hi>ti ettha micchācāro abhijjhā micchādiṭṭhīti ime tāva tayo pubbacetanāya ca aparacetanāya cāti dvinnaṃ cetanānaṃ vasena dukkhavedanā honti| sanniṭṭhāpakacetanā pana sukhasampayuttā vā upekkhāsampayuttā vā hoti| sesā pāṇātipātādayo satta tissannampi cetanānaṃ vasena dukkhavedanā honti| idaṃ sandhāya vuttaṃ – ‘‘sahāpi dukkhena sahāpi domanassenā’’ti| domanassameva cettha dukkhanti veditabbaṃ| pariyeṭṭhiṃ vā āpajjantassa pubbabhāgaparabhāgesu kāyikaṃ dukkhampi vaṭṭatiyeva|</p>

<p rend="bodytext" n="479"><hi rend="paranum">479</hi><hi rend="dot">.</hi> <hi rend="bold">sahāpi</hi> <pb ed="P" n="2.0376"/> <hi rend="bold">sukhenā</hi>ti ettha pāṇātipāto pharusavācā byāpādoti ime tāva tayo pubbacetanāya ca aparacetanāya cāti dvinnaṃ cetanānaṃ vasena sukhavedanā honti| sanniṭṭhāpakacetanā pana dukkhasampayuttāva hoti| sesā satta tissannampi cetanānaṃ vasena sukhavedanā hontiyeva| <hi rend="bold">sahāpi somanassenā</hi>ti somanassameva cettha sukhanti veditabbaṃ| iṭṭhaphoṭṭhabbasamaṅgino vā pubbabhāgaparabhāgesu kāyikaṃ sukhampi vaṭṭatiyeva|</p>

<p rend="bodytext" n="480"><hi rend="paranum">480</hi><hi rend="dot">.</hi> tatiyadhammasamādāne idhekacco macchabandho vā hoti, māgaviko vā, pāṇupaghātaṃyeva nissāya jīvikaṃ kappeti| tassa garuṭṭhāniyo bhikkhu akāmakasseva pāṇātipāte ādīnavaṃ, pāṇātipātaviratiyā ca ānisaṃsaṃ kathetvā sikkhāpadaṃ deti| so gaṇhantopi dukkhito domanassitova hutvā gaṇhāti| aparabhāge katipāhaṃ vītināmetvā <pb ed="M" n="2.0275"/> rakkhituṃ asakkontopi dukkhitova hoti, tassa pubbāparacetanā dukkhasahagatāva honti| sanniṭṭhāpakacetanā pana sukhasahagatā vā upekkhāsahagatā vāti evaṃ sabbattha attho veditabbo<pb ed="V" n="2.0271"/>| iti pubbabhāgaparabhāgacetanāva sandhāya idaṃ vuttaṃ – ‘‘sahāpi dukkhena sahāpi domanassenā’’ti| domanassameva cettha dukkhanti veditabbaṃ|</p>

<p rend="bodytext" n="481"><hi rend="paranum">481</hi><hi rend="dot">.</hi> catutthadhammasamādāne dasasupi padesu tissopi pubbabhāgāparabhāgasanniṭṭhāpakacetanā sukhasampayuttā hontiyeva, taṃ sandhāya idaṃ vuttaṃ – ‘‘sahāpi sukhena sahāpi somanassenā’’ti| somanassameva cettha sukhanti veditabbaṃ|</p>

<p rend="bodytext" n="482"><hi rend="paranum">482</hi><hi rend="dot">.</hi> <hi rend="bold">tittakālābū</hi>ti tittakarasalābu| <hi rend="bold">visena saṃsaṭṭho</hi>ti halāhalavisena sampayutto missito luḷito| <hi rend="bold">nacchādessatī</hi>ti na ruccissati na tuṭṭhiṃ karissati| <hi rend="bold">nigacchasī</hi>ti gamissasi| <hi rend="bold">appaṭisaṅkhāya piveyyā</hi>ti taṃ appaccavekkhitvā piveyya|</p>

<p rend="bodytext" n="483"><hi rend="paranum">483</hi><hi rend="dot">.</hi> <hi rend="bold">āpānīyakaṃso</hi>ti āpānīyassa madhurapānakassa bharitakaṃso| <hi rend="bold">vaṇṇasampanno</hi>ti pānakavaṇṇādīhi sampannavaṇṇo, kaṃse pakkhittapānakavasena pānakakaṃsopi evaṃ vutto| <hi rend="bold">chādessatī</hi>ti <pb ed="P" n="2.0377"/> tañhi halāhalavisaṃ yattha yattha pakkhittaṃ hoti, tassa tasseva rasaṃ deti| tena vuttaṃ ‘‘chādessatī’’ti|</p>

<p rend="bodytext" n="484"><hi rend="paranum">484</hi><hi rend="dot">.</hi> <hi rend="bold">pūtimutta</hi>nti muttameva| yathā hi manussabhāvo suvaṇṇavaṇṇo pūtikāyotveva, tadahujātāpi galocilatā pūtilatātveva vuccati| evaṃ taṅkhaṇaṃ gahitaṃ taruṇampi muttaṃ pūtimuttameva| <hi rend="bold">nānābhesajjehī</hi>ti harītakāmalakādīhi nānosadhehi| <hi rend="bold">sukhī assā</hi>ti arogo suvaṇṇavaṇṇo sukhī bhaveyya|</p>

<p rend="bodytext" n="485"><hi rend="paranum">485</hi><hi rend="dot">.</hi> <hi rend="bold">dadhi ca madhu cā</hi>ti suparisuddhaṃ dadhi ca sumadhuraṃ madhu ca| <hi rend="bold">ekajjhaṃ saṃsaṭṭha</hi>nti ekato katvā missitaṃ āluḷitaṃ| <hi rend="bold">tassa ta</hi>nti tassa taṃ catumadhurabhesajjaṃ pivato rucceyya| idañca yaṃ bhagandarasaṃsaṭṭhaṃ lohitaṃ pakkhandati, na tassa bhesajjaṃ, āhāraṃ thambhetvā maggaṃ avalañjaṃ karoti| yaṃ <pb ed="M" n="2.0276"/> pana pittasaṃsaṭṭhaṃ lohitaṃ, tassetaṃ bhesajjaṃ sītalakiriyāya pariyattabhūtaṃ|</p>

<p rend="bodytext" n="486"><hi rend="paranum">486</hi><hi rend="dot">.</hi> <hi rend="bold">viddhe</hi>ti <pb ed="V" n="2.0272"/> ubbiddhe| meghavigamena dūrībhūteti attho| <hi rend="bold">vigatavalāhake</hi>ti apagatameghe, <hi rend="bold">deve</hi>ti ākāse| <hi rend="bold">ākāsagataṃ tamagata</hi>nti ākāsagataṃ tamaṃ| <hi rend="bold">puthusamaṇabrāhmaṇaparappavāde</hi>ti puthūnaṃ samaṇabrāhmaṇasaṅkhātānaṃ paresaṃ vāde| <hi rend="bold">abhivihaccā</hi>ti abhihantvā| <hi rend="bold">bhāsate ca tapate ca virocate cā</hi>ti saradakāle majjhanhikasamaye ādiccova obhāsaṃ muñcati tapati vijjotatīti|</p>

<p rend="bodytext">idaṃ pana suttaṃ devatānaṃ ativiya piyaṃ manāpaṃ| tatridaṃ vatthu – dakkhiṇadisāyaṃ kira hatthibhogajanapade saṅgaravihāro nāma atthi| tassa bhojanasāladvāre saṅgararukkhe adhivatthā devatā rattibhāge ekassa daharassa sarabhaññavasena idaṃ suttaṃ osārentassa sutvā sādhukāraṃ adāsi| daharo kiṃ esoti āha| ahaṃ, bhante, imasmiṃ rukkhe adhivatthā devatāti| kasmiṃ devate pasannāsi, kiṃ sadde, udāhu sutteti? saddo nāma, bhante, yassa kassaci hotiyeva, sutte <pb ed="P" n="2.0378"/> pasannāmhi| satthārā jetavane nisīditvā kathitadivase ca ajja ca ekabyañjanepi nānaṃ natthīti| assosi tvaṃ devate satthārā kathitadivaseti? āma, bhante| kattha ṭhitā assosīti? jetavanaṃ, bhante, gatāmhi, mahesakkhāsu pana devatāsu āgacchantīsu tattha okāsaṃ alabhitvā idheva ṭhatvā assosinti| ettha ṭhitāya sakkā sutthu saddo sotunti? tvaṃ pana, bhante, mayhaṃ saddaṃ suṇasīti? āma devateti| dakkhiṇakaṇṇapasse nisīditvā kathanakālo viya, bhante, hotīti| kiṃ pana devate satthu rūpaṃ passasīti? satthā mameva oloketīti maññamānā saṇṭhātuṃ na sakkomi, bhanteti| visesaṃ pana nibbattetuṃ asakkhittha devateti| devatā tattheva antaradhāyi| taṃ divasaṃ kiresa devaputto sotāpattiphale patiṭṭhito| evamidaṃ suttaṃ devatānaṃ piyaṃ manāpaṃ| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahādhammasamādānasuttavaṇṇanā niṭṭhitā|</p>

</xml>