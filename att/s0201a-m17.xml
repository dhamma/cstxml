<xml src="s0201a-m17.xml">

<p rend="subhead"><pgroup id="m17"/><readunit id="m17">7. vanapatthapariyāyasuttavaṇṇanā</readunit></p>

<p rend="bodytext" n="190"><hi rend="paranum">190</hi><hi rend="dot">.</hi> <hi rend="bold">evaṃ</hi> <pb ed="M" n="1.0376"/><pb ed="V" n="1.0385"/><pb ed="P" n="2.0072"/> <hi rend="bold">me suta</hi>nti vanapatthapariyāyaṃ| tattha<hi rend="bold"> vanapatthapariyāya</hi>nti vanapatthakāraṇaṃ, vanapatthadesanaṃ vā|</p>

<p rend="bodytext" n="191"><hi rend="paranum">191</hi><hi rend="dot">.</hi> <hi rend="bold">vanapatthaṃ upanissāya viharatī</hi>ti manussūpacārātikkantaṃ vanasaṇḍasenāsanaṃ nissāya samaṇadhammaṃ karonto viharati| <hi rend="bold">anupaṭṭhitā</hi>tiādīsu pubbe anupaṭṭhitā sati taṃ upanissāya viharatopi na upaṭṭhāti, pubbe asamāhitaṃ cittaṃ na samādhiyati, pubbe aparikkhīṇā āsavā na parikkhayaṃ gacchanti, pubbe ananuppattaṃ anuttaraṃ yogakkhemasaṅkhātaṃ arahattañca na pāpuṇātīti attho| <hi rend="bold">jīvitaparikkhārā</hi>ti jīvitasambhārā| <hi rend="bold">samudānetabbā</hi>ti samāharitabbā| <hi rend="bold">kasirena samudāgacchantī</hi>ti dukkhena uppajjanti| <hi rend="bold">rattibhāgaṃ vā divasabhāgaṃ vā</hi>ti rattikoṭṭhāse vā divasakoṭṭhāse vā| ettha ca rattibhāge paṭisañcikkhamānena ñatvā rattiṃyeva pakkamitabbaṃ, rattiṃ caṇḍavāḷādīnaṃ paribandhe sati aruṇuggamanaṃ āgametabbaṃ| divasabhāge ñatvā divāva pakkamitabbaṃ, divā paribandhe sati sūriyatthaṅgamanaṃ āgametabbaṃ|</p>

<p rend="bodytext" n="192"><hi rend="paranum">192</hi><hi rend="dot">.</hi> <hi rend="bold">saṅkhāpī</hi>ti evaṃ samaṇadhammassa anipphajjanabhāvaṃ jānitvā| anantaravāre pana saṅkhāpīti evaṃ samaṇadhammassa nipphajjanabhāvaṃ jānitvā|</p>

<p rend="bodytext" n="194"><hi rend="paranum">194</hi><hi rend="dot">.</hi> <hi rend="bold">yāvajīva</hi>nti yāva jīvitaṃ pavattati, tāva vatthabbameva|</p>

<p rend="bodytext" n="195"><hi rend="paranum">195</hi><hi rend="dot">.</hi> <hi rend="bold">so puggalo</hi>ti padassa nānubandhitabboti iminā sambandho| <hi rend="bold">anāpucchā</hi>ti idha pana taṃ puggalaṃ anāpucchā pakkamitabbanti attho|</p>

<p rend="bodytext" n="197"><hi rend="paranum">197</hi><hi rend="dot">.</hi> <hi rend="bold">saṅkhāpī</hi>ti evaṃ samaṇadhammassa anipphajjanabhāvaṃ ñatvā so puggalo nānubandhitabbo, taṃ āpucchā pakkamitabbaṃ|</p>

<p rend="bodytext" n="198"><hi rend="paranum">198</hi><hi rend="dot">.</hi> <hi rend="bold">api</hi> <pb ed="V" n="1.0386"/> <hi rend="bold">panujjamānenāpī</hi>ti api nikkaḍḍhīyamānenāpi| evarūpo hi puggalo sacepi dārukalāpasataṃ vā udakaghaṭasataṃ vā vālikambaṇasataṃ vā daṇḍaṃ āharāpeti, mā idha vasīti nikkaḍḍhāpeti vā, taṃ taṃ khamāpetvā yāvajīvaṃ vatthabbamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">vanapatthapariyāyasuttavaṇṇanā niṭṭhitā|</p>

</xml>