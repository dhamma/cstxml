<xml src="s0202a-m58.xml">

<p rend="subhead"><readunit id="m58">8. abhayarājakumārasuttavaṇṇanā</readunit></p>

<p rend="bodytext" n="83"><hi rend="paranum">83</hi><hi rend="dot">.</hi> <hi rend="bold">evaṃ</hi> <pb ed="V" n="3.0078"/><pb ed="P" n="3.0108"/><pb ed="M" n="3.0076"/> <hi rend="bold">me suta</hi>nti abhayasuttaṃ| tattha <hi rend="bold">abhayo</hi>ti tassa nāmaṃ| <hi rend="bold">rājakumāro</hi>ti bimbisārassa orasaputto| <hi rend="bold">vādaṃ āropehī</hi>ti dosaṃ āropehi| <hi rend="bold">nerayiko</hi>ti niraye nibbattako| <hi rend="bold">kappaṭṭho</hi>ti kappaṭṭhitiko| <hi rend="bold">atekiccho</hi>ti buddhasahassenāpi tikicchituṃ na sakkā| <hi rend="bold">uggilitu</hi>nti dve ante mocetvā kathetuṃ asakkonto uggilituṃ bahi nīharituṃ na sakkhiti| <hi rend="bold">ogilitu</hi>nti pucchāya dosaṃ datvā hāretuṃ asakkonto ogilituṃ anto pavesetuṃ na sakkhiti|</p>

<p rend="bodytext"><hi rend="bold">evaṃ, bhante</hi>ti nigaṇṭho kira cintesi – ‘‘samaṇo gotamo mayhaṃ sāvake bhinditvā gaṇhāti, handāhaṃ ekaṃ pañhaṃ abhisaṅkharomi, yaṃ puṭṭho samaṇo gotamo ukkuṭiko hutvā nisinno uṭṭhātuṃ na sakkhissatī’’ti| so abhayassa gehā nīhaṭabhatto siniddhabhojanaṃ bhuñjanto bahū pañhe abhisaṅkharitvā – ‘‘ettha samaṇo gotamo imaṃ nāma dosaṃ dassessati, ettha imaṃ nāmā’’ti sabbe pahāya cātumāsamatthake imaṃ pañhaṃ addasa| athassa etadahosi – ‘‘imassa pañhassa pucchāya vā vissajjane vā na sakkā doso dātuṃ, ovaṭṭikasāro ayaṃ, ko nu kho imaṃ gahetvā samaṇassa gotamassa vādaṃ āropessatī’’ti| tato ‘‘abhayo rājakumāro paṇḍito, so sakkhissatīti taṃ uggaṇhāpemī’’ti niṭṭhaṃ gantvā uggaṇhāpesi| so vādajjhāsayatāya tassa vacanaṃ sampaṭicchanto ‘‘evaṃ, bhante,’’ti āha|</p>

<p rend="bodytext" n="84"><hi rend="paranum">84</hi><hi rend="dot">.</hi> <hi rend="bold">akālo</hi> <pb ed="P" n="3.0109"/> <hi rend="bold">kho ajjā</hi>ti ayaṃ pañho catūhi māsehi abhisaṅkhato, tattha idaṃ gahetvā idaṃ vissajjiyamāne divasabhāgo nappahossatīti maññanto evaṃ cintesi| <hi rend="bold">so dānī</hi>ti sve dāni| <hi rend="bold">attacatuttho</hi>ti kasmā bahūhi saddhiṃ na nimantesi? evaṃ kirassa ahosi – ‘‘bahūsu nisinnesu thokaṃ datvā vadantassa aññaṃ suttaṃ aññaṃ kāraṇaṃ aññaṃ tathārūpaṃ vatthuṃ āharitvā dassessati, evaṃ sante kalaho vā kolāhalameva vā bhavissati| athāpi ekakaṃyeva nimantessāmi, evampi me garahā uppajjissati ‘yāvamaccharī vāyaṃ abhayo, bhagavantaṃ divase divase bhikkhūnaṃ satenapi sahassenapi saddhiṃ carantaṃ disvāpi ekakaṃyeva <pb ed="V" n="3.0079"/><pb ed="M" n="3.0077"/> nimantesī’’’ti| ‘‘evaṃ pana doso na bhavissatī’’ti aparehi tīhi saddhiṃ attacatutthaṃ nimantesi|</p>

<p rend="bodytext" n="85"><hi rend="paranum">85</hi><hi rend="dot">.</hi> <hi rend="bold">na khvettha, rājakumāra, ekaṃsenā</hi>ti na kho, rājakumāra, ettha pañhe ekaṃsena vissajjanaṃ hoti| evarūpañhi vācaṃ tathāgato bhāseyyāpi na bhāseyyāpi| bhāsitapaccayena atthaṃ passanto bhāseyya, apassanto na bhāseyyāti attho| iti bhagavā mahānigaṇṭhena catūhi māsehi abhisaṅkhataṃ pañhaṃ asanipātena pabbatakūṭaṃ viya ekavacaneneva saṃcuṇṇesi| <hi rend="bold">anassuṃ nigaṇṭhā</hi>ti naṭṭhā nigaṇṭhā|</p>

<p rend="bodytext" n="86"><hi rend="paranum">86</hi><hi rend="dot">.</hi> <hi rend="bold">aṅke nisinno hotī</hi>ti ūrūsu nisinno hoti| lesavādino hi vādaṃ paṭṭhapentā kiñcideva phalaṃ vā pupphaṃ vā potthakaṃ vā gahetvā nisīdanti| te attano jaye sati paraṃ ajjhottharanti, parassa jaye sati phalaṃ khādantā viya pupphaṃ <pb ed="P" n="3.0110"/> ghāyantā viya potthakaṃ vācentā viya vikkhepaṃ dassenti| ayaṃ pana cintesi – ‘‘sammāsambuddho esa osaṭasaṅgāmo paravādamaddano| sace me jayo bhavissati, iccetaṃ kusalaṃ| no ce bhavissati, dārakaṃ vijjhitvā rodāpessāmi| tato passatha, bho, ayaṃ dārako rodati, uṭṭhahatha tāva, pacchāpi jānissāmā’’ti tasmā dārakaṃ gahetvā nisīdi| bhagavā pana rājakumārato sahassaguṇenapi satasahassaguṇenapi vādīvarataro, ‘‘imamevassa dārakaṃ upamaṃ katvā vādaṃ bhindissāmī’’ti cintetvā ‘‘taṃ kiṃ maññasi rājakumārā’’tiādimāha|</p>

<p rend="bodytext">tattha <hi rend="bold">mukhe āhareyyā</hi>ti mukhe ṭhapeyya| <hi rend="bold">āhareyyassāha</hi>nti apaneyyaṃ assa ahaṃ| <hi rend="bold">ādikenevā</hi>ti paṭhamapayogeneva| <hi rend="bold">abhūta</hi>nti abhūtatthaṃ| <hi rend="bold">ataccha</hi>nti na tacchaṃ| <hi rend="bold">anatthasaṃhita</hi>nti na atthasaṃhitaṃ na vaḍḍhinissitaṃ| <hi rend="bold">appiyā amanāpā</hi>ti neva piyā na manāpā| iminā nayeneva sabbattha attho daṭṭhabbo|</p>

<p rend="bodytext">tattha appiyapakkhe <hi rend="bold">paṭhamavācā</hi> acoraṃyeva coroti, adāsaṃyeva dāsoti, aduppayuttaṃyeva duppayuttoti pavattā| na taṃ tathāgato bhāsati| <hi rend="bold">dutiyavācā</hi> coraṃyeva coro ayantiādivasena pavattā| tampi <pb ed="M" n="3.0078"/> tathāgato na bhāsati| <hi rend="bold">tatiyavācā</hi> ‘‘idāni akatapuññatāya duggato dubbaṇṇo appesakkho<pb ed="V" n="3.0080"/>, idha ṭhatvāpi puna puññaṃ na karosi, dutiyacittavāre kathaṃ catūhi apāyehi na muccissasī’’ti evaṃ mahājanassa atthapurekkhārena <pb ed="P" n="3.0111"/> dhammapurekkhārena anusāsanīpurekkhārena ca vattabbavācā| <hi rend="bold">tatra kālaññū tathāgato</hi>ti tasmiṃ tatiyabyākaraṇe tassā vācāya byākaraṇatthāya tathāgato kālaññū hoti, mahājanassa ādānakālaṃ gahaṇakālaṃ jānitvāva byākarotīti attho|</p>

<p rend="bodytext">piyapakkhe paṭhamavācā aṭṭhāniyakathā nāma| sā evaṃ veditabbā – evaṃ kira gāmavāsimahallakaṃ nagaraṃ āgantvā pānāgāre pivantaṃ vañcetukāmā sambahulā dhuttā pītaṭṭhāne ṭhatvā tena saddhiṃ suraṃ pivantā ‘‘imassa nivāsanapāvuraṇampi hatthe bhaṇḍakampi sabbaṃ gaṇhissāmā’’ti cintetvā katikaṃ akaṃsu – ‘‘ekekaṃ attapaccakkhakathaṃ kathema, yo ‘abhūta’nti kathesi, kathitaṃ vā na saddahati, taṃ dāsaṃ katvā gaṇhissāmā’’ti| tampi mahallakaṃ pucchiṃsu ‘‘tumhākampi tāta ruccatī’’ti| evaṃ hotu tātāti|</p>

<p rend="bodytext">eko dhutto āha – mayhaṃ, bho mātu, mayi kucchigate kapiṭṭhaphaladohalo ahosi| sā aññaṃ kapiṭṭhahārakaṃ alabbhamānā maṃyeva pesesi| ahaṃ gantvā rukkhaṃ abhiruhituṃ asakkonto attanāva attānaṃ pāde gahetvā muggaraṃ viya rukkhassa upari khipiṃ; atha sākhato sākhaṃ vicaranto phalāni gahetvā otarituṃ asakkonto gharaṃ gantvā nisseṇiṃ āharitvā oruyha mātu santikaṃ gantvā phalāni mātuyā adāsiṃ; tāni pana mahantāni honti cāṭippamāṇāni| tato me mātarā ekāsane nisinnāya samasaṭṭhiphalāni <pb ed="P" n="3.0112"/> khāditāni| mayā ekucchaṅgena ānītaphalesu sesakāni kulasantake gāme khuddakamahallakānaṃ ahesuṃ| amhākaṃ gharaṃ soḷasahatthaṃ, sesaparikkhārabhaṇḍakaṃ apanetvā kapiṭṭhaphaleheva yāva chadanaṃ pūritaṃ| tato atirekāni gahetvā gehadvāre rāsiṃ akaṃsu| so asītihatthubbedho pabbato viya ahosi| kiṃ īdisaṃ, bho sakkā, saddahitunti?</p>

<p rend="bodytext">gāmikamahallako <pb ed="M" n="3.0079"/> tuṇhī nisīditvā sabbesaṃ kathāpariyosāne pucchito āha – ‘‘evaṃ bhavissati tātā, mahantaṃ raṭṭhaṃ, raṭṭhamahantatāya sakkā saddahitu’’nti| yathā ca tena, evaṃ sesehipi tathārūpāsu nikkāraṇakathāsu kathitāsu āha – mayhampi tātā suṇātha, na tumhākaṃyeva kulāni, amhākampi kulaṃ mahākulaṃ, amhākaṃ pana avasesakhettehi kappāsakhettaṃ mahantataraṃ<pb ed="V" n="3.0081"/>| tassa anekakarīsasatassa kappāsakhettassa majjhe eko kappāsarukkho mahā asītihatthubbedho ahosi| tassa pañca sākhā, tāsu avasesasākhā phalaṃ na gaṇhiṃsu, pācīnasākhāya ekameva mahācāṭimattaṃ phalaṃ ahosi| tassa cha aṃsiyo, chasu aṃsīsu cha kappāsapiṇḍiyo pupphitā| ahaṃ massuṃ kāretvā nhātavilitto khettaṃ gantvā tā kappāsapiṇḍiyo pupphitā disvā ṭhitakova hatthaṃ pasāretvā gaṇhiṃ| tā kappāsapiṇḍiyo thāmasampannā cha dāsā ahesuṃ| te sabbe maṃ ekakaṃ ohāya palātā| ettake addhāne te na passāmi, ajja diṭṭhā, tumhe te cha janā| tvaṃ nando nāma, tvaṃ puṇṇo nāma, tvaṃ vaḍḍhamāno nāma, tvaṃ citto nāma tvaṃ maṅgalo nāma, tvaṃ poṭṭhiyo nāmāti vatvā uṭṭhāya nisinnakeyeva cūḷāsu gahetvā <pb ed="P" n="3.0113"/> aṭṭhāsi| te ‘‘na mayaṃ dāsā’’tipi vattuṃ nāsakkhiṃsu| atha ne kaḍḍhanto vinicchayaṃ netvā lakkhaṇaṃ āropetvā yāvajīvaṃ dāse katvā paribhuñji| evarūpiṃ kathaṃ tathāgato na bhāsati|</p>

<p rend="bodytext"><hi rend="bold">dutiyavācā</hi> āmisahetucāṭukamyatādivasena nānappakārā paresaṃ thomanavācā ceva, corakathaṃ rājakathanti ādinayappavattā tiracchānakathā ca| tampi tathāgato na bhāsati| <hi rend="bold">tatiyavācā</hi> ariyasaccasannissitakathā, yaṃ vassasatampi suṇantā paṇḍitā neva tittiṃ gacchanti| iti tathāgato neva sabbampi appiyavācaṃ bhāsati na piyavācaṃ| tatiyaṃ tatiyameva pana bhāsitabbakālaṃ anatikkamitvā bhāsati| tattha tatiyaṃ appiyavācaṃ sandhāya heṭṭhā daharakumārupamā āgatāti veditabbaṃ|</p>

<p rend="bodytext" n="87"><hi rend="paranum">87</hi><hi rend="dot">.</hi> <hi rend="bold">udāhu ṭhānasoveta</hi>nti udāhu ṭhānuppattikañāṇena taṅkhaṇaṃyeva taṃ tathāgatassa upaṭṭhātīti pucchati| <hi rend="bold">saññāto</hi>ti ñāto paññāto pākaṭo| <hi rend="bold">dhammadhātū</hi>ti dhammasabhāvo| sabbaññutaññāṇassetaṃ adhivacanaṃ<pb ed="M" n="3.0080"/>| taṃ bhagavatā suppaṭividdhaṃ, hatthagataṃ bhagavato| tasmā so yaṃ yaṃ icchati, taṃ taṃ sabbaṃ ṭhānasova paṭibhātīti| sesaṃ sabbattha uttānameva| ayaṃ pana dhammadesanā neyyapuggalavasena pariniṭṭhitāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">abhayarājakumārasuttavaṇṇanā niṭṭhitā|</p>

</xml>