<xml src="s0201a-m9.xml">

<p rend="subhead"><pgroup id="m9"/><readunit id="m9">9. sammādiṭṭhisuttavaṇṇanā</readunit></p>

<p rend="bodytext" n="89"><hi rend="paranum">89</hi><hi rend="dot">.</hi> <hi rend="bold">evaṃ</hi> <pb ed="V" n="1.0204"/> <hi rend="bold">me suta</hi>nti sammādiṭṭhisuttaṃ| tattha ‘‘sammādiṭṭhi sammādiṭṭhīti, āvuso, vuccati, kittāvatā nu kho, āvuso’’ti vā ‘‘katamaṃ panāvuso<pb ed="M" n="1.0200"/>, akusala’’nti vā evaṃ yattakā therena pucchā vuttā, sabbā kathetukamyatā pucchā eva|</p>

<p rend="bodytext">tattha yasmā jānantāpi sammādiṭṭhīti vadanti ajānantāpi bāhirakāpi sāsanikāpi anussavādivasenāpi attapaccakkhenāpi, tasmā taṃ bahūnaṃ vacanaṃ upādāya dvikkhattuṃ āmasanto ‘‘sammādiṭṭhi sammādiṭṭhīti, āvuso, vuccatī’’ti āha| ayañhi ettha adhippāyo, aparehipi sammādiṭṭhīti vuccati, athāparehipi sammādiṭṭhīti vuccati, svāyaṃ evaṃ vuccamāno atthañca lakkhaṇañca upādāya kittāvatā nu kho, āvuso, ariyasāvako sammādiṭṭhi hotīti| tattha <hi rend="bold">sammādiṭṭhī</hi>ti sobhanāya pasatthāya ca diṭṭhiyā samannāgato| yadā pana dhammeyeva ayaṃ sammādiṭṭhisaddo vattati, tadāssa sobhanā pasatthā ca diṭṭhi <hi rend="bold">sammādiṭṭhī</hi>ti evamattho veditabbo|</p>

<p rend="bodytext">sā cāyaṃ sammādiṭṭhi duvidhā hoti lokiyā lokuttarāti| tattha kammassakatāñāṇaṃ saccānulomikañāṇañca lokiyā sammādiṭṭhi, saṅkhepato vā sabbāpi sāsavā paññā| ariyamaggaphalasampayuttā paññā lokuttarā sammādiṭṭhi| puggalo pana tividho hoti puthujjano sekkho asekkho ca| tattha puthujjano duvidho hoti bāhirako sāsaniko ca| tattha bāhirako kammavādī kammassakatādiṭṭhiyā sammādiṭṭhi hoti, no saccānulomikāya attadiṭṭhiparāmāsakattā| sāsaniko dvīhipi| sekkho niyatāya sammādiṭṭhiyā sammādiṭṭhi| asekkho asekkhāya| idha pana niyatāya niyyānikāya lokuttarakusalasammādiṭṭhiyā samannāgato ‘‘sammādiṭṭhī’’ti adhippeto| tenevāha ‘‘ujugatāssa diṭṭhi dhamme aveccappasādena samannāgato āgato imaṃ saddhamma’’nti, lokuttarakusalasammādiṭṭhiyeva hi antadvayamanupagamma ujubhāvena gatattā<pb ed="P" n="1.0197"/>, kāyavaṅkādīni ca sabbavaṅkāni samucchinditvā gatattā ujugatā hoti, tāyeva <pb ed="V" n="1.0205"/> ca diṭṭhiyā samannāgato navappakārepi lokuttaradhamme aveccappasādena acalappasādena samannāgato hoti, sabbadiṭṭhigahanāni ca vinibbeṭhento sabbakilese pajahanto jātisaṃsārā nikkhamanto paṭipattiṃ pariniṭṭhapento ariyena maggena āgato imaṃ sambuddhappaveditaṃ amatogadhaṃ nibbānasaṅkhātaṃ <hi rend="bold">saddhamma</hi>nti vuccati|</p>

<p rend="bodytext"><hi rend="bold">yato kho</hi>ti kālaparicchedavacanametaṃ, yasmiṃ kāleti vuttaṃ hoti| <hi rend="bold">akusalañca pajānātī</hi>ti dasākusalakammapathasaṅkhātaṃ akusalañca <pb ed="M" n="1.0201"/> pajānāti, nirodhārammaṇāya pajānanāya kiccavasena ‘‘idaṃ dukkha’’nti paṭivijjhanto akusalaṃ pajānāti| <hi rend="bold">akusalamūlañca pajānātī</hi>ti tassa mūlapaccayabhūtaṃ akusalamūlañca pajānāti, teneva pakārena ‘‘ayaṃ dukkhasamudayo’’ti paṭivijjhanto| esa nayo <hi rend="bold">kusalañca kusalamūlañcā</hi>ti etthāpi| yathā cettha, evaṃ ito paresu sabbavāresu kiccavaseneva vatthupajānanā veditabbā| <hi rend="bold">ettāvatāpī</hi>ti ettakena iminā akusalādippajānanenāpi| <hi rend="bold">sammādiṭṭhi hotī</hi>ti vuttappakārāya lokuttarasammādiṭṭhiyā samannāgato hoti| <hi rend="bold">ujugatāssa…pe.… imaṃ saddhamma</hi>nti ettāvatā saṃkhittadesanā niṭṭhitā hoti| desanāyeva cesā saṃkhittā, tesaṃ pana bhikkhūnaṃ vitthāravaseneva sammāmanasikārappaṭivedho veditabbo|</p>

<p rend="bodytext">dutiyavāre pana desanāpi vitthārena manasikārappaṭivedhopi vitthāreneva vuttoti veditabbo| tattha ‘‘saṃkhittadesanāya dve heṭṭhimamaggā, vitthāradesanāya dve uparimamaggā kathitā’’ti bhikkhū āhaṃsu vitthāradesanāvasāne ‘‘sabbaso rāgānusayaṃ pahāyā’’tiādivacanaṃ sampassamānā| thero panāha ‘‘saṃkhittadesanāyapi cattāro maggā rāsito kathitā, vitthāradesanāyapī’’ti| yā cāyaṃ <pb ed="P" n="1.0198"/> idha saṃkhittavitthāradesanāsu vicāraṇā āvikatā, sā sabbavāresu idha vuttanayeneva veditabbā| apubbānuttānapadavaṇṇanāmattameva hi ito paraṃ karissāma|</p>

<p rend="subhead">akusalakammapathavaṇṇanā</p>

<p rend="bodytext">tattha paṭhamavārassa tāva vitthāradesanāya ‘‘pāṇātipāto kho, āvuso, akusala’’ntiādīsu akosallappavattiyā akusalaṃ veditabbaṃ, parato vattabbakusalappaṭipakkhato <pb ed="V" n="1.0206"/> vā| taṃ lakkhaṇato sāvajjadukkhavipākaṃ saṃkiliṭṭhaṃ vā| ayaṃ tāvettha sādhāraṇapadavaṇṇanā|</p>

<p rend="bodytext">asādhāraṇesu pana pāṇassa atipāto <hi rend="bold">pāṇātipāto,</hi> pāṇavadho pāṇaghātoti vuttaṃ hoti| <hi rend="bold">pāṇo</hi>ti cettha vohārato satto, paramatthato jīvitindriyaṃ| tasmiṃ pana pāṇe pāṇasaññino jīvitindriyupacchedakupakkamasamuṭṭhāpikā kāyavacīdvārānaṃ aññataradvārappavattā vadhakacetanā pāṇātipāto| so guṇavirahitesu tiracchānagatādīsu pāṇesu khuddake pāṇe appasāvajjo, mahāsarīre <pb ed="M" n="1.0202"/> mahāsāvajjo| kasmā? payogamahantatāya| payogasamattepi vatthumahantatāya| guṇavantesu manussādīsu appaguṇe pāṇe appasāvajjo, mahāguṇe mahāsāvajjo| sarīraguṇānaṃ pana samabhāve sati kilesānaṃ upakkamānañca mudutāya appasāvajjo, tibbatāya mahāsāvajjoti veditabbo| tassa pañca sambhārā honti pāṇo, pāṇasaññitā, vadhakacittaṃ, upakkamo, tena maraṇanti| cha payogā sāhatthiko, āṇattiko, nissaggiyo, thāvaro, vijjāmayo, iddhimayoti| imasmiṃ panettha vitthārīyamāne atipapañco hoti, tasmā naṃ na vitthārayāma, aññañca evarūpaṃ| atthikehi pana <hi rend="bold">samantapāsādikaṃ vinayaṭṭhakathaṃ</hi> (pārā. aṭṭha. 2.172) oloketvā gahetabbo|</p>

<p rend="bodytext">adinnassa ādānaṃ <hi rend="bold">adinnādānaṃ,</hi> parassa haraṇaṃ theyyaṃ, corikāti vuttaṃ hoti| tattha <hi rend="bold">adinna</hi>nti parapariggahitaṃ, yattha paro yathākāmakāritaṃ āpajjanto adaṇḍāraho anupavajjo ca hoti| tasmiṃ pana parapariggahite parapariggahitasaññino tadādāyakupakkamasamuṭṭhāpikā theyyacetanā adinnādānaṃ| taṃ hīne parasantake appasāvajjaṃ<pb ed="P" n="1.0199"/>, paṇīte mahāsāvajjaṃ| kasmā? vatthupaṇītatāya| vatthusamatte sati guṇādhikānaṃ santake vatthusmiṃ mahāsāvajjaṃ| taṃ taṃ guṇādhikaṃ upādāya tato tato hīnaguṇassa santake vatthusmiṃ appasāvajjaṃ| tassa pañca sambhārā honti parapariggahitaṃ, parapariggahitasaññitā, theyyacittaṃ, upakkamo, tena haraṇanti| cha payogā sāhatthikādayova| te ca kho yathānurūpaṃ theyyāvahāro, pasayhāvahāro, paṭicchannāvahāro, parikappāvahāro, kusāvahāroti imesaṃ avahārānaṃ vasena pavattāti ayamettha saṅkhepo| vitthāro pana <hi rend="bold">samantapāsādikāyaṃ</hi> (pārā. aṭṭha. 1.92) vutto|</p>

<p rend="bodytext"><hi rend="bold">kāmesumicchācāro</hi>ti <pb ed="V" n="1.0207"/> ettha pana <hi rend="bold">kāmesū</hi>ti methunasamācāresu| <hi rend="bold">micchācāro</hi>ti ekantanindito lāmakācāro| lakkhaṇato pana asaddhammādhippāyena kāyadvārappavattā agamanīyaṭṭhānavītikkamacetanā kāmesumicchācāro|</p>

<p rend="bodytext">tattha <hi rend="bold">agamanīyaṭṭhānaṃ</hi> nāma purisānaṃ tāva māturakkhitā, piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍāti māturakkhitādayo dasa<pb ed="M" n="1.0203"/>; dhanakkītā, chandavāsinī, bhogavāsinī, paṭavāsinī, odapattakinī, obhaṭacumbaṭā, dāsī ca bhariyā ca, kammakārī ca bhariyā ca, dhajāhatā, muhuttikāti etā ca dhanakkītādayo dasāti <hi rend="bold">vīsati itthiyo</hi>| itthīsu pana dvinnaṃ sārakkhāsaparidaṇḍānaṃ, dasannañca dhanakkītādīnanti dvādasannaṃ itthīnaṃ aññe purisā, idaṃ <hi rend="bold">agamanīyaṭṭhānaṃ</hi> nāma| so panesa micchācāro sīlādiguṇarahite agamanīyaṭṭhāne appasāvajjo, sīlādiguṇasampanne mahāsāvajjo| tassa cattāro sambhārā agamanīyavatthu, tasmiṃ sevanacittaṃ, sevanapayogo, maggenamaggappaṭipattiadhivāsananti| eko payogo sāhatthiko eva|</p>

<p rend="bodytext"><hi rend="bold">musā</hi>ti <pb ed="P" n="1.0200"/> visaṃvādanapurekkhārassa atthabhañjako vacīpayogo kāyapayogo vā| visaṃvādanādhippāyena panassa paravisaṃvādanakakāyavacīpayogasamuṭṭhāpikā cetanā <hi rend="bold">musāvādo</hi>| aparo nayo <hi rend="bold">musā</hi>ti abhūtaṃ atacchaṃ vatthu| <hi rend="bold">vādo</hi>ti tassa bhūtato tacchato viññāpanaṃ| lakkhaṇato pana atathaṃ vatthuṃ tathato paraṃ viññāpetukāmassa tathāviññattisamuṭṭhāpikā cetanā musāvādo| so yamatthaṃ bhañjati, tassa appatāya appasāvajjo, mahantatāya mahāsāvajjo| apica gahaṭṭhānaṃ attano santakaṃ adātukāmatāya natthītiādinayappavatto appasāvajjo, sakkhinā hutvā atthabhañjanatthaṃ vutto mahāsāvajjo| pabbajitānaṃ appakampi telaṃ vā sappiṃ vā labhitvā hasādhippāyena ‘‘ajja gāme telaṃ nadīmaññe sandatī’’ti purāṇakathānayena pavatto appasāvajjo, adiṭṭhaṃyeva pana diṭṭhantiādinā nayena vadantānaṃ mahāsāvajjo| tassa cattāro sambhārā honti atathaṃ vatthu, visaṃvādanacittaṃ, tajjo vāyāmo, parassa tadatthavijānananti| eko payogo sāhatthikova| so kāyena vā kāyappaṭibaddhena vā vācāya vā visaṃvādakakiriyākaraṇe <pb ed="V" n="1.0208"/> daṭṭhabbo| tāya ce kiriyāya paro tamatthaṃ jānāti, ayaṃ kiriyāsamuṭṭhāpikacetanākkhaṇeyeva musāvādakammunā bajjhati|</p>

<p rend="bodytext"><hi rend="bold">pisuṇā vācā</hi>tiādīsu yāya vācāya yassa taṃ vācaṃ bhāsati, tassa hadaye attano piyabhāvaṃ parassa ca suññabhāvaṃ karoti, sā <hi rend="bold">pisuṇā vācā</hi>| yāya pana attānampi parampi pharusampi karoti, sā vācā sayampi pharusā neva kaṇṇasukhā na hadayasukhā vā, ayaṃ <hi rend="bold">pharusā vācā</hi>| yena <pb ed="M" n="1.0204"/> samphaṃ palapati niratthakaṃ, so <hi rend="bold">samphappalāpo</hi>| tesaṃ mūlabhūtā cetanāpi pisuṇāvācādināmameva labhati, sā eva ca idha adhippetāti| tattha saṃkiliṭṭhacittassa paresaṃ vā bhedāya attano piyakamyatāya vā kāyavacīpayogasamuṭṭhāpikā cetanā pisuṇā vācā| sā yassa bhedaṃ karoti, tassa appaguṇatāya appasāvajjā, mahāguṇatāya mahāsāvajjā| tassā cattāro sambhārā bhinditabbo paro, ‘‘iti ime nānā bhavissanti vinā bhavissantī’’ti bhedapurekkhāratā vā, ‘‘ahaṃ <pb ed="P" n="1.0201"/> piyo bhavissāmi vissāsiko’’ti piyakamyatā vā, tajjo vāyāmo, tassa tadatthavijānananti|</p>

<p rend="bodytext">parassa mammacchedakakāyavacīpayogasamuṭṭhāpikā ekantapharusā cetanā pharusā vācā| tassa āvibhāvatthamidaṃ vatthu – eko kira dārako mātuvacanaṃ anādiyitvā araññaṃ gacchati, taṃ mātā nivattetuṃ asakkontī ‘‘caṇḍā taṃ mahiṃsī anubandhatū’’ti akkosi| athassa tattheva araññe mahiṃsī uṭṭhāsi| dārako ‘‘yaṃ mama mātā mukhena kathesi taṃ mā hotu, yaṃ cittena cintesi taṃ hotū’’ti saccakiriyamakāsi| mahiṃsī tattheva baddhā viya aṭṭhāsi| evaṃ mammacchedakopi payogo cittasaṇhatāya pharusā vācā na hoti| mātāpitaro hi kadāci puttake evampi vadanti ‘‘corā vo khaṇḍākhaṇḍikaṃ karontū’’ti, uppalapattampi ca nesaṃ upari patantaṃ na icchanti| ācariyupajjhāyā ca kadāci nissitake evaṃ vadanti ‘‘kiṃ ime ahirikā anottappino caranti niddhamatha ne’’ti| atha kho nesaṃ āgamādhigamasampattiṃ icchanti| yathā ca cittasaṇhatāya pharusā vācā na hoti, evaṃ vacanasaṇhatāya apharusā vācāpi na hoti| na hi mārāpetukāmassa ‘‘imaṃ sukhaṃ sayāpethā’’ti vacanaṃ apharusā vācā hoti| cittapharusatāya panesā pharusā vācāva| sā yaṃ <pb ed="V" n="1.0209"/> sandhāya pavattitā, tassa appaguṇatāya appasāvajjā, mahāguṇatāya mahāsāvajjā| tassā tayo sambhārā akkositabbo paro, kupitacittaṃ, akkosanāti|</p>

<p rend="bodytext">anatthaviññāpakakāyavacīpayogasamuṭṭhāpikā akusalacetanā <hi rend="bold">samphappalāpo</hi>| so āsevanamandatāya appasāvajjo, āsevanamahantatāya mahāsāvajjo| tassa dve sambhārā bhāratayuddhasītāharaṇādiniratthakakathāpurekkhāratā, tathārūpīkathākathananti|</p>

<p rend="bodytext">abhijjhāyatīti <pb ed="M" n="1.0205"/> <hi rend="bold">abhijjhā,</hi> parabhaṇḍābhimukhī hutvā tanninnatāya pavattatīti attho| sā ‘‘aho vata idaṃ mamassā’’ti evaṃ parabhaṇḍābhijjhāyanalakkhaṇā| adinnādānaṃ viya appasāvajjā ca mahāsāvajjā ca| tassā dve sambhārā parabhaṇḍaṃ, attano pariṇāmanañca| parabhaṇḍavatthuke hi lobhe uppannepi na tāva kammapathabhedo hoti, yāva ‘‘aho vatīdaṃ mamassā’’ti attano na pariṇāmeti|</p>

<p rend="bodytext">hitasukhaṃ byāpādayatīti <hi rend="bold">byāpādo</hi>| so paravināsāya manopadosalakkhaṇo<pb ed="P" n="1.0202"/>, pharusā vācā viya appasāvajjo mahāsāvajjo ca| tassa dve sambhārā parasatto ca, tassa ca vināsacintā| parasattavatthuke hi kodhe uppannepi na tāva kammapathabhedo hoti, yāva ‘‘aho vatāyaṃ ucchijjeyya vinasseyyā’’ti tassa vināsaṃ na cinteti|</p>

<p rend="bodytext">yathābhuccagahaṇābhāvena micchā passatīti <hi rend="bold">micchādiṭṭhi</hi>| sā ‘‘natthi dinna’’ntiādinā nayena viparītadassanalakkhaṇā| samphappalāpo viya appasāvajjā mahāsāvajjā ca| apica aniyatā appasāvajjā, niyatā mahāsāvajjā| tassā dve sambhārā vatthuno ca gahitākāraviparītatā, yathā ca taṃ gaṇhāti, tathābhāvena tassupaṭṭhānanti|</p>

<p rend="bodytext">imesaṃ pana dasannaṃ akusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo|</p>

<p rend="bodytext">tattha <pb ed="V" n="1.0210"/> <hi rend="bold">dhammato</hi>ti etesu hi paṭipāṭiyā satta, cetanādhammāva honti, abhijjhādayo tayo cetanāsampayuttā|</p>

<p rend="bodytext"><hi rend="bold">koṭṭhāsato</hi>ti paṭipāṭiyā satta, micchādiṭṭhi cāti ime aṭṭha kammapathā eva honti, no mūlāni| abhijjhābyāpādā kammapathā ceva mūlāni ca| abhijjhā hi mūlaṃ patvā lobho akusalamūlaṃ hoti| byāpādo doso akusalamūlaṃ|</p>

<p rend="bodytext"><hi rend="bold">ārammaṇato</hi>ti pāṇātipāto jīvitindriyārammaṇato saṅkhārārammaṇo hoti| adinnādānaṃ sattārammaṇaṃ vā saṅkhārārammaṇaṃ vā| micchācāro phoṭṭhabbavasena saṅkhārārammaṇo| sattārammaṇotipi eke| musāvādo sattārammaṇo vā saṅkhārārammaṇo vā| tathā pisuṇā vācā| pharusā vācā sattārammaṇāva| samphappalāpo diṭṭhasutamutaviññātavasena sattārammaṇo <pb ed="M" n="1.0206"/> vā saṅkhārārammaṇo vā, tathā abhijjhā| byāpādo sattārammaṇova| micchādiṭṭhi tebhūmakadhammavasena saṅkhārārammaṇā|</p>

<p rend="bodytext"><hi rend="bold">vedanāto</hi>ti pāṇātipāto dukkhavedano hoti| kiñcāpi hi rājāno coraṃ disvā hasamānāpi ‘‘gacchatha naṃ ghātethā’’ti vadanti, sanniṭṭhāpakacetanā pana nesaṃ dukkhasampayuttāva hoti| adinnādānaṃ tivedanaṃ| micchācāro sukhamajjhattavasena dvivedano, sanniṭṭhāpakacitte pana majjhattavedano na hoti| musāvādo tivedano, tathā pisuṇā vācā| pharusā vācā dukkhavedanāva| samphappalāpo tivedano<pb ed="P" n="1.0203"/>| abhijjhā sukhamajjhattavasena dvivedanā, tathā micchādiṭṭhi| byāpādo dukkhavedano|</p>

<p rend="bodytext"><hi rend="bold">mūlato</hi>ti pāṇātipāto dosamohavasena dvimūlako hoti| adinnādānaṃ dosamohavasena vā lobhamohavasena vā| micchācāro lobhamohavasena| musāvādo dosamohavasena vā lobhamohavasena vā, tathā pisuṇā vācā samphappalāpo ca| pharusā vācā dosamohavasena| abhijjhā mohavasena ekamūlā, tathā byāpādo| micchādiṭṭhi lobhamohavasena dvimūlāti|</p>

<p rend="bodytext"><hi rend="bold">lobho akusalamūla</hi>ntiādīsu lubbhatīti <hi rend="bold">lobho</hi>| dussatīti <hi rend="bold">doso</hi>| muyhatīti <hi rend="bold">moho</hi>| tesu lobho sayañca akusalo sāvajjadukkhavipākaṭṭhena, imesañca pāṇātipātādīnaṃ akusalānaṃ <pb ed="V" n="1.0211"/> kesañci sampayuttappabhāvakaṭṭhena kesañci upanissayapaccayaṭṭhena mūlanti <hi rend="bold">akusalamūlaṃ</hi>| vuttampi cetaṃ ‘‘ratto kho āvuso rāgena abhibhūto pariyādinnacitto pāṇampi hanatī’’tiādi| dosamohānaṃ akusalamūlabhāvepi eseva nayo|</p>

<p rend="centre">akusalakammapathavaṇṇanā niṭṭhitā|</p>

<p rend="subhead">kusalakammapathavaṇṇanā</p>

<p rend="bodytext"><hi rend="bold">pāṇātipātā veramaṇī kusala</hi>ntiādīsu <hi rend="bold">pāṇātipātā</hi>dayo vuttatthā eva| veraṃ maṇatīti <hi rend="bold">veramaṇī,</hi> veraṃ pajahatīti attho| viramati vā etāya karaṇabhūtāya, vikārassa vekāraṃ katvāpi <hi rend="bold">veramaṇī</hi>| ayaṃ tāvettha byañjanato vaṇṇanā| atthato pana <hi rend="bold">veramaṇī</hi>ti kusalacittasampayuttā virati| yā ‘‘pāṇātipātā viramantassa, yā tasmiṃ samaye <pb ed="M" n="1.0207"/> pāṇātipātā ārati viratī’’ti evaṃ vuttā kusalacittasampayuttā virati, sā bhedato tividho hoti sampattavirati samādānavirati samucchedaviratīti| tattha asamādinnasikkhāpadānaṃ attano jātivayabāhusaccādīni paccavekkhitvā ‘‘ayuttaṃ amhākaṃ evarūpaṃ kātu’’nti sampattavatthuṃ avītikkamantānaṃ uppajjamānā virati <hi rend="bold">sampattaviratī</hi>ti veditabbā sīhaḷadīpe <hi rend="bold">cakkanupāsakassa</hi> viya|</p>

<p rend="bodytext">tassa kira daharakāleyeva mātuyā rogo uppajji| vejjena ca ‘‘allasasamaṃsaṃ laddhuṃ vaṭṭatī’’ti vuttaṃ| tato cakkanassa bhātā ‘‘gaccha tāta khettaṃ āhiṇḍāhī’’ti cakkanaṃ pesesi| so tattha gato| tasmiñca samaye eko saso taruṇasassaṃ khādituṃ āgato hoti, so taṃ disvā vegena dhāvento valliyā baddho ‘‘kiri kirī’’ti saddamakāsi| cakkano tena saddena gantvā taṃ gahetvā cintesi ‘‘mātu <pb ed="P" n="1.0204"/> bhesajjaṃ karomī’’ti| puna cintesi ‘‘na metaṃ patirūpaṃ, yvāhaṃ mātu jīvitakāraṇā paraṃ jīvitā voropeyya’’nti| atha naṃ ‘‘gaccha araññe sasehi saddhiṃ tiṇodakaṃ paribhuñjā’’ti muñci| bhātarā ca ‘‘kiṃ tāta saso laddho’’ti pucchito taṃ pavattiṃ ācikkhi| tato naṃ bhātā paribhāsi| so mātusantikaṃ gantvā ‘‘yatohaṃ <pb ed="V" n="1.0212"/> jāto, nābhijānāmi sañcicca pāṇaṃ jīvitā voropetā’’ti saccaṃ vatvā adhiṭṭhāsi| tāvadevassa mātā arogā ahosi|</p>

<p rend="bodytext">samādinnasikkhāpadānaṃ pana sikkhāpadasamādāne ca tatuttari ca attano jīvitampi pariccajitvā vatthuṃ avītikkamantānaṃ uppajjamānā virati <hi rend="bold">samādānaviratī</hi>ti veditabbā uttaravaḍḍhamānapabbatavāsīupāsakassa viya|</p>

<p rend="bodytext">so kira <hi rend="bold">ambariyavihāravāsīpiṅgalabuddharakkhitattherassa</hi> santike sikkhāpadāni gahetvā khettaṃ kassati| athassa goṇo naṭṭho, so taṃ gavesanto uttaravaḍḍhamānapabbataṃ āruhi, tatra naṃ mahāsappo aggahesi| so cintesi ‘‘imāyassa tikhiṇavāsiyā sīsaṃ chindāmī’’ti| puna cintesi ‘‘na metaṃ patirūpaṃ, yvāhaṃ bhāvanīyassa garuno santike sikkhāpadaṃ gahetvā bhindeyya’’nti| evaṃ yāvatatiyaṃ cintetvā ‘‘jīvitaṃ <pb ed="M" n="1.0208"/> pariccajāmi, na sikkhāpada’’nti aṃse ṭhapitaṃ tikhiṇadaṇḍavāsiṃ araññe chaḍḍesi| tāvadeva naṃ mahāvāḷo muñcitvā agamāsīti|</p>

<p rend="bodytext">ariyamaggasampayuttā pana virati <hi rend="bold">samucchedaviratī</hi>ti veditabbā| yassā uppattito pabhuti ‘‘pāṇaṃ ghātessāmī’’ti ariyapuggalānaṃ cittampi na uppajjatīti| sā panāyaṃ virati kosallappavattiyā <hi rend="bold">kusala</hi>nti vuttā| kucchitasayanato vā kusanti laddhavohāraṃ dussīlyaṃ lunātītipi <hi rend="bold">kusalaṃ</hi>| katamañcāvuso kusalanti imassa pana pañhassa ananurūpattā kusalāti na vuttā|</p>

<p rend="bodytext">yathā ca akusalānaṃ, evaṃ imesampi kusalakammapathānaṃ dhammato koṭṭhāsato ārammaṇato vedanāto mūlatoti pañcahākārehi vinicchayo veditabbo|</p>

<p rend="bodytext">tattha <hi rend="bold">dhammato</hi>ti etesu hi paṭipāṭiyā satta cetanāpi vaṭṭanti, viratiyopi| ante tayo cetanāsampayuttāva|</p>

<p rend="bodytext"><hi rend="bold">koṭṭhāsato</hi>ti <pb ed="P" n="1.0205"/> paṭipāṭiyā satta kammapathā eva, no mūlāni| ante tayo kammapathā ceva <pb ed="V" n="1.0213"/> mūlāni ca| anabhijjhā hi mūlaṃ patvā alobho kusalamūlaṃ hoti| abyāpādo adoso kusalamūlaṃ| sammādiṭṭhi amoho kusalamūlaṃ|</p>

<p rend="bodytext"><hi rend="bold">ārammaṇato</hi>ti pāṇātipātādīnaṃ ārammaṇāneva etesaṃ ārammaṇāni, vītikkamitabbatoyeva hi veramaṇī nāma hoti| yathā pana nibbānārammaṇo ariyamaggo kilese pajahati, evaṃ jīvitindriyādiārammaṇāpete kammapathā pāṇātipātādīni dussīlyāni pajahantīti veditabbā|</p>

<p rend="bodytext"><hi rend="bold">vedanāto</hi>ti sabbe sukhavedanā vā honti, majjhattavedanā vā| kusalaṃ patvā hi dukkhavedanā nāma natthi|</p>

<p rend="bodytext"><hi rend="bold">mūlato</hi>ti paṭipāṭiyā satta kammapathā ñāṇasampayuttacittena viramantassa alobhadosamohavasena timūlā honti| ñāṇavippayuttacittena viramantassa dvimūlā| anabhijjhā ñāṇasampayuttacittena viramantassa <pb ed="M" n="1.0209"/> dvimūlā| ñāṇavippayuttacittena ekamūlā| alobho pana attanāva attano mūlaṃ na hoti, abyāpādepi eseva nayo| sammādiṭṭhi alobhādosavasena dvimūlāvāti|</p>

<p rend="bodytext"><hi rend="bold">alobho kusalamūla</hi>ntiādīsu na lobhoti <hi rend="bold">alobho,</hi> lobhapaṭipakkhassa dhammassetaṃ adhivacanaṃ| adosāmohesupi eseva nayo| tesu alobho sayañca kusalaṃ, imesañca pāṇātipātā veramaṇīādīnaṃ kusalānaṃ kesañci sampayuttappabhāvakaṭṭhena kesañci upanissayapaccayaṭṭhena mūlanti <hi rend="bold">kusalamūlaṃ</hi>| adosāmohānampi kusalamūlabhāve eseva nayo|</p>

<p rend="bodytext">idāni sabbampi taṃ saṅkhepena ca vitthārena ca desitamatthaṃ nigamento <hi rend="bold">yato kho āvuso</hi>tiādiappanāvāramāha| tattha <hi rend="bold">evaṃ akusalaṃ pajānātī</hi>ti evaṃ yathāniddiṭṭhadasākusalakammapathavasena akusalaṃ pajānāti| <hi rend="bold">evaṃ akusalamūla</hi>ntiādīsupi eseva nayo| ettāvatā ekena nayena catusaccakammaṭṭhānikassa yāva arahattā niyyānaṃ kathitaṃ hoti| kathaṃ? ettha hi ṭhapetvā abhijjhaṃ dasa akusalakammapathā ca kusalakammapathā ca dukkhasaccaṃ| abhijjhā ca lobho akusalamūlañcāti ime dve dhammā nippariyāyena samudayasaccaṃ| pariyāyena pana sabbepi kammapathā dukkhasaccaṃ| sabbāni kusalākusalamūlāni samudayasaccaṃ| ubhinnaṃ appavatti nirodhasaccaṃ<pb ed="V" n="1.0214"/>| dukkhaṃ parijānanto samudayaṃ pajahamāno nirodhaṃ <pb ed="P" n="1.0206"/> pajānanto ariyamaggo maggasaccanti iti dve saccāni sarūpena vuttāni, dve āvattahāravasena veditabbāni|</p>

<p rend="bodytext"><hi rend="bold">so sabbaso rāgānusayaṃ pahāyā</hi>ti so evaṃ akusalādīni pajānanto sabbākārena rāgānusayaṃ pajahitvā| <hi rend="bold">paṭighānusayaṃ paṭivinodetvā</hi>ti paṭighānusayañca sabbākāreneva nīharitvāti vuttaṃ hoti| ettāvatā anāgāmimaggo kathito| <hi rend="bold">asmīti diṭṭhimānānusayaṃ samūhanitvā</hi>ti pañcasu khandhesu kañci dhammaṃ anavakārīkaritvā ‘‘asmī’’ti iminā samūhaggahaṇākārena pavattaṃ diṭṭhimānānusayaṃ samugghāṭetvā|</p>

<p rend="bodytext">tattha <hi rend="bold">diṭṭhimānānusaya</hi>nti diṭṭhisadisaṃ mānānusayanti vuttaṃ hoti| ayañhi mānānusayo asmīti pavattattā diṭṭhisadiso hoti, tasmā evaṃ vutto<pb ed="M" n="1.0210"/>| imañca asmimānaṃ vitthārato viññātukāmena khandhiyavagge khemakasuttaṃ (saṃ. ni. 3.89) oloketabbanti|</p>

<p rend="bodytext"><hi rend="bold">avijjaṃ pahāyā</hi>ti vaṭṭamūlaṃ avijjaṃ pajahitvā| <hi rend="bold">vijjaṃ uppādetvā</hi>ti tassā avijjāya samugghāṭikaṃ arahattamaggavijjaṃ uppādetvā| ettāvatā arahattamaggo kathito| <hi rend="bold">diṭṭheva dhamme dukkhassantakaro hotī</hi>ti asmiṃyeva attabhāve vaṭṭadukkhassa paricchedakaro hoti| <hi rend="bold">ettāvatāpi kho, āvuso</hi>ti desanaṃ niyyāteti, imāya kammapathadesanāya vuttamanasikārappaṭivedhavasenapīti vuttaṃ hoti| sesaṃ vuttanayameva| evaṃ anāgāmimaggarahattamaggehi desanaṃ niṭṭhapesīti|</p>

<p rend="centre">kusalakammapathavaṇṇanā niṭṭhitā|</p>

<p rend="subhead">āhāravāravaṇṇanā</p>

<p rend="bodytext" n="90"><hi rend="paranum">90</hi><hi rend="dot">.</hi> <hi rend="bold">sādhāvusoti kho…pe.… āgato imaṃ saddhamma</hi>nti evaṃ āyasmato sāriputtassa kusalākusalamukhena catusaccadesanaṃ sutvā taṃ āyasmato sāriputtassa bhāsitaṃ ‘‘sādhāvuso’’ti iminā vacanena te bhikkhū abhinanditvā imasseva vacanassa samuṭṭhāpakena cittena anumoditvā vacasā sampaṭicchitvā cetasā sampiyāyitvāti vuttaṃ hoti| idāni yasmā thero nānappakārena <pb ed="V" n="1.0215"/> catusaccadesanaṃ desetuṃ paṭibalo, yathāha ‘‘sāriputto, bhikkhave, pahoti cattāri ariyasaccāni vitthārena ācikkhituṃ desetu’’nti yasmā vā uttarimpi desetukāmova hutvā ‘‘ettāvatāpi kho’’ti <pb ed="P" n="1.0207"/> avaca, tasmā aparenapi nayena saccadesanaṃ sotukāmā te bhikkhū āyasmantaṃ sāriputtaṃ uttariṃ pañhaṃ apucchiṃsu| tena sayameva pucchitvā vissajjitapañhato uttariṃ siyā kho panāvuso, aññopi pariyāyo bhaveyya aññampi kāraṇanti iminā nayena aññaṃ atirekaṃ pañhaṃ pucchiṃsu, purimapañhassa vā uparibhāge pucchiṃsūti vuttaṃ hoti| atha nesaṃ byākaramāno thero <hi rend="bold">siyā, āvuso</hi>tiādimāha| tatthāyaṃ anuttānapadavaṇṇanā, <hi rend="bold">āhāra</hi>nti paccayaṃ| paccayo hi āharati attano phalaṃ, tasmā ‘‘āhāro’’ti vuccati|</p>

<p rend="bodytext"><hi rend="bold">bhūtānaṃ</hi> <pb ed="M" n="1.0211"/> <hi rend="bold">vā sattāna</hi>ntiādīsu <hi rend="bold">bhūtā</hi>ti sañjātā, nibbattā| <hi rend="bold">sambhavesīna</hi>nti ye sambhavaṃ jātiṃ nibbattiṃ esanti gavesanti| tattha catūsu yonīsu aṇḍajajalābujā sattā yāva aṇḍakosaṃ vatthikosañca na bhindanti, tāva <hi rend="bold">sambhavesino</hi> nāma| aṇḍakosaṃ vatthikosañca bhinditvā bahi nikkhantā <hi rend="bold">bhūtā</hi> nāma| saṃsedajā opapātikā ca paṭhamacittakkhaṇe sambhavesino nāma| dutiyacittakkhaṇato pabhuti bhūtā nāma| yena yena vā iriyāpathena jāyanti, yāva te tato aññaṃ na pāpuṇanti, tāva sambhavesino nāma| tato paraṃ bhūtā nāma|</p>

<p rend="bodytext">atha vā <hi rend="bold">bhūtā</hi>ti jātā abhinibbattā, ye bhūtāyeva na puna bhavissantīti saṅkhyaṃ gacchanti, tesaṃ khīṇāsavānametaṃ adhivacanaṃ| sambhavamesantīti <hi rend="bold">sambhavesino</hi>| appahīnabhavasaṃyojanattā āyatimpi sambhavaṃ esantānaṃ sekkhaputhujjanānametaṃ adhivacanaṃ| evaṃ sabbathāpi imehi dvīhi padehi sabbasatte pariyādiyati| <hi rend="bold">vā</hi>saddo cettha sampiṇḍanattho, tasmā bhūtānañca sambhavesīnañcāti ayamattho veditabbo|</p>

<p rend="bodytext"><hi rend="bold">ṭhitiyā</hi>ti ṭhitatthaṃ| <hi rend="bold">anuggahāyā</hi>ti anuggahatthaṃ upakāratthaṃ| vacanabhedo cesa, attho pana dvinnampi padānaṃ ekoyeva| atha vā <hi rend="bold">ṭhitiyā</hi>ti tassa tassa sattassa uppannadhammānaṃ anuppabandhavasena avicchedāya| <hi rend="bold">anuggahāyā</hi>ti anuppannānaṃ uppādāya| ubhopi cetāni bhūtānaṃ ṭhitiyā ceva anuggahāya ca| sambhavesīnaṃ vā ṭhitiyā ceva anuggahāya cāti evaṃ ubhayattha <pb ed="V" n="1.0216"/> daṭṭhabbāni| <hi rend="bold">kabaḷīkāro āhāro</hi>ti kabaḷaṃ katvā ajjhoharitabbato <pb ed="P" n="1.0208"/> kabaḷīkāro āhāro, odanakummāsādivatthukāya ojāyetaṃ adhivacanaṃ| <hi rend="bold">oḷāriko vā sukhumo vā</hi>ti vatthuoḷārikatāya oḷāriko, vatthusukhumatāya sukhumo| sabhāvena pana sukhumarūpapariyāpannattā kabaḷīkāro āhāro sukhumova hoti| sāpi cassa vatthuto oḷārikatā sukhumatā ca upādāyupādāya veditabbā|</p>

<p rend="bodytext">kumbhīlānañhi āhāraṃ upādāya morānaṃ āhāro sukhumo| kumbhīlā kira pāsāṇe gilanti| te ca nesaṃ kucchippattāva vilīyanti| morā sappavicchikādipāṇe khādanti| morānaṃ pana āhāraṃ upādāya taracchānaṃ āhāro sukhumo| te kira tivassachaḍḍitāni visāṇāni ceva aṭṭhīni ca khādanti| tāni ca nesaṃ kheḷena temitamatteneva kandamūlaṃ viya <pb ed="M" n="1.0212"/> mudukāni honti| taracchānampi āhāraṃ upādāya hatthīnaṃ āhāro sukhumo| tepi nānārukkhasākhāyo khādanti| hatthīnaṃ āhārato gavayagokaṇṇamigādīnaṃ āhāro sukhumo| te kira nissārāni nānārukkhapaṇṇādīni khādanti| tesampi āhārato gunnaṃ āhāro sukhumo| te allasukkhatiṇāni khādanti| tesaṃ āhārato sasānaṃ āhāro sukhumo| sasānaṃ āhārato sakuṇānaṃ āhāro sukhumo| sakuṇānaṃ āhārato paccantavāsīnaṃ āhāro sukhumo| paccantavāsīnaṃ āhārato gāmabhojakānaṃ āhāro sukhumo| gāmabhojakānaṃ āhārato rājarājamahāmattānaṃ āhāro sukhumo| tesampi āhārato cakkavattino āhāro sukhumo| cakkavattino āhārato bhummadevānaṃ āhāro sukhumo| bhummadevānaṃ āhārato cātumahārājikānaṃ āhāro sukhumo| evaṃ yāva paranimmitavasavattīnaṃ āhāro vitthāretabbo, tesaṃ āhāro sukhumotveva niṭṭhaṃ patto|</p>

<p rend="bodytext">ettha ca oḷārike vatthusmiṃ ojā parittā hoti dubbalā, sukhume balavatī| tathā hi ekapattapūrampi yāguṃ pīvato muhutteneva jighacchito hoti, yaṃkañcideva khāditukāmo| sappiṃ pana pasaṭamattaṃ pivitvā divasaṃ abhottukāmo hoti| tattha vatthu parissamaṃ vinodeti, na pana sakkoti pāletuṃ| ojā pāleti, na sakkoti parissamaṃ vinodetuṃ| dve pana ekato hutvā parissamañceva vinodenti pālenti cāti|</p>

<p rend="bodytext"><hi rend="bold">phasso</hi> <pb ed="V" n="1.0217"/><pb ed="P" n="1.0209"/> <hi rend="bold">dutiyo</hi>ti cakkhusamphassādi chabbidhopi phasso| etesu catūsu āhāresu dutiyo āhāroti veditabbo| desanānayo eva cesa| tasmā iminā nāma kāraṇena dutiyo vā tatiyo vāti idamettha na gavesitabbaṃ| <hi rend="bold">manosañcetanā</hi>ti cetanā eva vuccati| <hi rend="bold">viññāṇa</hi>nti yaṃkiñci cittaṃ|</p>

<p rend="bodytext">etthāha, yadi paccayaṭṭho āhāraṭṭho, atha kasmā aññesupi sattānaṃ paccayesu vijjamānesu imeyeva cattāro vuttāti? vuccate, ajjhattikasantatiyā <pb ed="M" n="1.0213"/> visesapaccayattā| visesapaccayo hi kabaḷīkārāhārabhakkhānaṃ sattānaṃ rūpakāyassa kabaḷīkāro āhāro| nāmakāye vedanāya phasso, viññāṇassa manosañcetanā, nāmarūpassa viññāṇaṃ| yathāha –</p>

<p rend="indent">‘‘seyyathāpi, bhikkhave, ayaṃ kāyo āhāraṭṭhitiko, āhāraṃ paṭicca tiṭṭhati, anāhāro no tiṭṭhati| tathā phassapaccayā vedanā, saṅkhārapaccayā viññāṇaṃ, viññāṇapaccayā nāmarūpa’’nti|</p>

<p rend="bodytext">ko panettha āhāro, kiṃ āharatīti? kabaḷīkārāhāro ojaṭṭhamakarūpāni āharati| phassāhāro tisso vedanā, manosañcetanāhāro tayo bhave, viññāṇāhāro paṭisandhināmarūpanti|</p>

<p rend="bodytext">kathaṃ? kabaḷīkārāhāro tāva mukhe ṭhapitamattoyeva aṭṭha rūpāni samuṭṭhāpeti| dantavicuṇṇitaṃ pana ajjhohariyamānaṃ ekekaṃ sitthaṃ aṭṭhaṭṭha rūpāni samuṭṭhāpetiyeva| evaṃ ojaṭṭhamakarūpāni āharati|</p>

<p rend="bodytext">phassāhāro pana sukhavedaniyo phasso uppajjamāno sukhavedanaṃ āharati, tathā dukkhavedaniyo dukkhaṃ, adukkhamasukhavedaniyo adukkhamasukhanti evaṃ sabbathāpi phassāhāro tisso vedanā āharati|</p>

<p rend="bodytext">manosañcetanāhāro <pb ed="V" n="1.0218"/> kāmabhavūpagaṃ kammaṃ kāmabhavaṃ āharati, rūpārūpabhavūpagāni taṃ taṃ bhavaṃ| evaṃ sabbathāpi manosañcetanāhāro tayo bhave āharati|</p>

<p rend="bodytext">viññāṇāhāro pana ye ca paṭisandhikkhaṇe taṃsampayuttakā tayo khandhā, yāni ca tisantativasena tiṃsarūpāni uppajjanti, sahajātādipaccayanayena tāni āharatīti vuccati| evaṃ viññāṇāhāro paṭisandhināmarūpaṃ āharatīti|</p>

<p rend="bodytext">ettha ca manosañcetanāhāro tayo bhave āharatīti sāsavā kusalākusalacetanāva vuttā| viññāṇaṃ paṭisandhināmarūpaṃ āharatīti paṭisandhiviññāṇameva vuttaṃ<pb ed="P" n="1.0210"/>| avisesena pana taṃsampayuttataṃsamuṭṭhānadhammānaṃ āharaṇato pete <hi rend="bold">āhārā</hi>ti veditabbā|</p>

<p rend="bodytext">etesu <pb ed="M" n="1.0214"/> catūsu āhāresu kabaḷīkārāhāro upatthambhento āhārakiccaṃ sādheti| phasso phusantoyeva, manosañcetanā āyūhamānāva| viññāṇaṃ vijānantameva|</p>

<p rend="bodytext">kathaṃ? kabaḷīkārāhāro hi upatthambhentoyeva kāyaṭṭhapanena sattānaṃ ṭhitiyā hoti| kammajanitopi hi ayaṃ kāyo kabaḷīkārāhārena upatthambhito dasapi vassāni vassasatampi yāva āyuparimāṇaṃ tiṭṭhati| yathā kiṃ? yathā mātuyā janitopi dārako dhātiyā thaññādīni pāyetvā posiyamānova ciraṃ tiṭṭhati, yathā cupatthambhena upatthambhitagehaṃ| vuttampi cetaṃ –</p>

<p rend="indent">‘‘yathā mahārāja gehe patante aññena dārunā upatthambhenti, aññena dārunā upatthambhitaṃ santaṃ evaṃ taṃ gehaṃ na patati, evameva kho mahārāja ayaṃ kāyo āhāraṭṭhitiko, āhāraṃ paṭicca tiṭṭhatī’’ti|</p>

<p rend="bodytext">evaṃ kabaḷīkāro āhāro upatthambhento āhārakiccaṃ sādheti| evaṃ sādhentopi ca kabaḷīkāro āhāro dvinnaṃ rūpasantatīnaṃ paccayo hoti āhārasamuṭṭhānassa ca upādinnassa ca| kammajānaṃ anupālako hutvā paccayo hoti| āhārasamuṭṭhānānaṃ janako hutvā paccayo hoti|</p>

<p rend="bodytext">phasso <pb ed="V" n="1.0219"/> pana sukhādivatthubhūtaṃ ārammaṇaṃ phusantoyeva sukhādivedanāpavattanena sattānaṃ ṭhitiyā hoti| manosañcetanā kusalākusalakammavasena āyūhamānāyeva bhavamūlanipphādanato sattānaṃ ṭhitiyā hoti| viññāṇaṃ vijānantameva nāmarūpappavattanena sattānaṃ ṭhitiyā hoti|</p>

<p rend="bodytext">evaṃ upatthambhanādivasena āhārakiccaṃ sādhayamānesu panetesu cattāri bhayāni daṭṭhabbāni| seyyathidaṃ, kabaḷīkārāhāre nikantiyeva bhayaṃ, phasse upagamanameva, manosañcetanāya āyūhanameva, viññāṇe abhinipātoyeva bhayanti| kiṃ kāraṇā? kabaḷīkārāhāre hi nikantiṃ katvā sītādīnaṃ purekkhatā sattā āhāratthāya muddāgaṇanādikammāni karontā anappakaṃ dukkhaṃ nigacchanti| ekacce ca imasmiṃ sāsane <pb ed="M" n="1.0215"/> pabbajitvāpi vejjakammādikāya anesanāya āhāraṃ pariyesantā diṭṭhepi dhamme gārayhā honti| samparāyepi tassa saṅghāṭipi ādittā sampajjalitātiādinā lakkhaṇasaṃyutte vuttanayena samaṇapetā honti| imināva tāva kāraṇena kabaḷīkārāhāre nikantiyeva bhayanti veditabbā|</p>

<p rend="bodytext">phassaṃ upagacchantāpi <pb ed="P" n="1.0211"/> phassassādino paresaṃ rakkhitagopitesu dārādīsu bhaṇḍesu aparajjhanti| te saha bhaṇḍena bhaṇḍasāmikā gahetvā khaṇḍākhaṇḍikaṃ vā chinditvā saṅkārakūṭesu chaḍḍenti| rañño vā niyyātenti| tato ne rājā vividhā kammakāraṇā kārāpeti| kāyassa ca bhedā duggati nesaṃ pāṭikaṅkhā hoti| iti phassassādamūlakaṃ diṭṭhadhammikampi samparāyikampi bhayaṃ sabbamāgatameva hoti| iminā kāraṇena phassāhāre upagamanameva bhayanti veditabbaṃ|</p>

<p rend="bodytext">kusalākusalakammāyūhaneneva pana tammūlakaṃ tīsu bhavesu bhayaṃ sabbamāgataṃyeva hoti| iminā kāraṇena manosañcetanāhāre āyūhanameva bhayanti veditabbaṃ|</p>

<p rend="bodytext">paṭisandhiviññāṇañca yasmiṃ yasmiṃ ṭhāne abhinipatati, tasmiṃ tasmiṃ ṭhāne paṭisandhināmarūpaṃ gahetvāva nibbattati, tasmiñca nibbatte sabbabhayāni nibbattāniyeva honti, tammūlakattāti, iminā kāraṇena viññāṇāhāre abhinipātoyeva bhayanti veditabbo|</p>

<p rend="bodytext">evaṃ <pb ed="V" n="1.0220"/> sabhayesu pana imesu āhāresu sammāsambuddho kabaḷīkārāhāre nikantipariyādānatthaṃ ‘‘seyyathāpi, bhikkhave, dve jāyampatikā’’tiādinā (saṃ. ni. 2.63) nayena <hi rend="bold">puttamaṃsūpamaṃ</hi> desesi| phassāhāre nikantipariyādānatthaṃ ‘‘seyyathāpi, bhikkhave, gāvī niccammā’’tiādinā nayena <hi rend="bold">niccammagāvūpamaṃ</hi> desesi| manosañcetanāhāre nikantipariyādānatthaṃ ‘‘seyyathāpi, bhikkhave, aṅgārakāsū’’tiādinā nayena <hi rend="bold">aṅgārakāsūpamaṃ</hi> desesi| viññāṇāhāre nikantipariyādānatthaṃ ‘‘seyyathāpi, bhikkhave, coraṃ āgucāri’’ntiādinā nayena <hi rend="bold">sattisatāhatūpamaṃ</hi> desesi|</p>

<p rend="bodytext">tatrāyaṃ bhūtamatthaṃ katvā saṅkhepato atthayojanā, dve kira jāyampatikā puttaṃ gahetvā parittena pātheyyena yojanasatikaṃ kantāramaggaṃ <pb ed="M" n="1.0216"/> paṭipajjiṃsu| tesaṃ paññāsa yojanāni gantvā pātheyyaṃ niṭṭhāsi| te khuppipāsāturā viraḷacchāyāyaṃ nisīdiṃsu| tato puriso bhariyaṃ āha ‘‘bhadde ito samantā paññāsa yojanāni gāmo vā nigamo vā natthi, tasmā yaṃ taṃ purisena kātabbaṃ bahumpi kasigorakkhādikammaṃ, na dāni sakkā taṃ mayā kātuṃ, ehi maṃ māretvā upaḍḍhamaṃsaṃ khāditvā upaḍḍhaṃ pātheyyaṃ <pb ed="P" n="1.0212"/> katvā puttena saddhiṃ kantāraṃ nittharāhī’’ti| sāpi āha ‘‘sāmi mayā dāni yaṃ taṃ itthiyā kātabbaṃ bahumpi suttakantanādikammaṃ, taṃ kātuṃ na sakkā, ehi maṃ māretvā upaḍḍhamaṃsaṃ khāditvā upaḍḍhaṃ pātheyyaṃ katvā puttena saddhiṃ kantāraṃ nittharāhī’’ti| tato so taṃ āha ‘‘bhadde mātugāmamaraṇena dvinnaṃ maraṇaṃ paññāyati| na hi mando kumāro mātaraṃ vinā jīvituṃ sakkoti| yadi pana mayaṃ jīvāma, puna dārakaṃ labheyyāma, handa dāni puttakaṃ māretvā maṃsaṃ gahetvā kantāraṃ nittharāmā’’ti|</p>

<p rend="bodytext">tato mātā puttamāha ‘‘tāta pitu santikaṃ gacchāhī’’ti| so agamāsi| athassa pitā ‘‘mayā puttakaṃ posessāmīti kasigorakkhādīhi anappakaṃ dukkhamanubhūtaṃ, na sakkomi puttaṃ māretuṃ, tvaṃyeva tava puttakaṃ mārehī’’ti vatvā ‘‘tāta mātusantikameva gacchāhī’’ti āha| so agamāsi| athassa mātāpi ‘‘mayā puttaṃ patthentiyā govatakukkuravatadevatāyācanādīhipi tāva anappakaṃ dukkhaṃ anubhūtaṃ, ko pana vādo kucchinā pariharantiyā? na sakkāhaṃ puttaṃ māretu’’nti vatvā ‘‘tāta pitusantikaṃyeva gacchāhī’’ti āha| evaṃ so dvinnaṃ antarā gacchantoyeva mato| te taṃ disvā paridevitvā pubbe <pb ed="V" n="1.0221"/> vuttanayeneva maṃsāni gahetvā khādantā pakkamiṃsu| tesaṃ so puttamaṃsāhāro navahi kāraṇehi paṭikulattā neva davāya hoti, na madāya na maṇḍanāya na vibhūsanāya, kevalaṃ kantāranittharaṇatthāyeva hoti|</p>

<p rend="bodytext">katamehi navahi kāraṇehi paṭikūloti ce? sajātimaṃsatāya ñātimaṃsatāya puttamaṃsatāya piyaputtamaṃsatāya taruṇamaṃsatāya āmakamaṃsatāya agorasamaṃsatāya aloṇatāya adhūpitatāyāti| tasmā yo bhikkhu kabaḷīkārāhāraṃ evaṃ puttamaṃsasadisaṃ passati<pb ed="M" n="1.0217"/>, so tattha nikantiṃ pariyādiyati| ayaṃ tāva <hi rend="bold">puttamaṃsūpamāyaṃ</hi> atthayojanā|</p>

<p rend="bodytext"><hi rend="bold">niccammagāvūpamāyaṃ</hi> pana yathā sā gāvī gīvato yāva khurā, tāva cammaṃ uddāletvā muttā yaṃ yadeva nissāya tiṭṭhati, tattha pāṇakehi khajjamānā dukkhassevādhikaraṇaṃ hoti, evaṃ phassopi yaṃ yadeva vatthuṃ ārammaṇaṃ vā nissāya tiṭṭhati, taṃtaṃvatthārammaṇasambhavassa vedayitadukkhassa adhikaraṇameva hoti| tasmā yo bhikkhu phassāhāraṃ evaṃ niccammagāvisadisaṃ passati<pb ed="P" n="1.0213"/>, so tattha nikantiṃ pariyādiyati, ayaṃ <hi rend="bold">niccammagāvūpamāyaṃ</hi> atthayojanā|</p>

<p rend="bodytext"><hi rend="bold">aṅgārakāsūpamāyaṃ</hi> pana yathā sā aṅgārakāsu, evaṃ mahāpariḷāhaṭṭhena tayo bhavā| yathā nānābāhāsu gahetvā tattha upakaḍḍhakā dve purisā, evaṃ bhavesu upakaḍḍhanaṭṭhena manosañcetanā| tasmā yo bhikkhu manosañcetanāhāraṃ evaṃ aṅgārakāsūpakaḍḍhakapurisasadisaṃ passati, so tattha nikantiṃ pariyādiyati, ayaṃ <hi rend="bold">aṅgārakāsūpamāyaṃ</hi> atthayojanā|</p>

<p rend="bodytext"><hi rend="bold">sattisatāhatūpamāyaṃ</hi> pana yena so puriso pubbaṇhasamaye sattisatena haññati, tamassa sarīre vaṇamukhasataṃ katvā antarā aṭṭhatvā vinivijjhitvā aparabhāgeyeva patati, evaṃ itarāni dve sattisatāni, evamassa patitokāse apatitvā apatitvā gatāhi sattīhi sabbasarīraṃ chiddāvachiddameva hoti, tassa ekavaṇamukhepi uppannassa dukkhassa pamāṇaṃ natthi, ko pana vādo tīsu vaṇamukhasatesu? tattha sattinipātakālo viya paṭisandhiviññāṇanibbattakālo| vaṇamukhajananaṃ viya khandhajananaṃ| vaṇamukhesu dukkhavedanuppādo viya <pb ed="V" n="1.0222"/> jātesu khandhesu vaṭṭamūlakanānāvidhadukkhuppādo| aparo nayo, āgucārī puriso viya paṭisandhiviññāṇaṃ| tassa sattighātehi uppannavaṇamukhāni viya viññāṇapaccayā nāmarūpaṃ| vaṇamukhapaccayā tassa purisassa kakkhaḷadukkhuppādo viya nāmarūpapaccayā viññāṇassa dvattiṃsakammakāraṇaṭṭhanavutirogādivasena nānappakārakadukkhuppādo daṭṭhabbo| tasmā yo bhikkhu viññāṇāhāraṃ evaṃ sattisatāhatasadisaṃ passati| so tattha nikantiṃ pariyādiyati, ayaṃ <hi rend="bold">sattisatāhatūpamāyaṃ</hi> atthayojanā|</p>

<p rend="bodytext">so <pb ed="M" n="1.0218"/> evaṃ imesu āhāresu nikantiṃ pariyādiyanto cattāropi āhāre parijānāti, yesu pariññātesu sabbampi pariññātaṃ vatthu pariññātameva hoti| vuttañhetaṃ bhagavatā –</p>

<p rend="indent">‘‘kabaḷīkāre, bhikkhave, āhāre pariññāte pañcakāmaguṇiko rāgo pariññāto hoti| pañcakāmaguṇike rāge pariññāte natthi taṃ saṃyojanaṃ, yena saṃyojanena saṃyutto ariyasāvako puna imaṃ lokaṃ āgaccheyya| phasse, bhikkhave, āhāre pariññāte tisso vedanā pariññātā honti| tīsu <pb ed="P" n="1.0214"/> vedanāsu pariññātāsu ariyasāvakassa natthi kiñci uttarikaraṇīyanti vadāmi| manosañcetanāya, bhikkhave, āhāre pariññāte tisso taṇhā pariññātā honti| tīsu taṇhāsu pariññātāsu ariyasāvakassa natthi kiñci uttarikaraṇīyanti vadāmi| viññāṇe, bhikkhave, āhāre pariññāte nāmarūpaṃ pariññātaṃ hoti| nāmarūpe pariññāte ariyasāvakassa natthi kiñci uttarikaraṇīyanti vadāmī’’ti (saṃ. ni. 2.63)|</p>

<p rend="bodytext"><hi rend="bold">taṇhāsamudayā āhārasamudayo</hi>ti purimataṇhāsamudayā paṭisandhikānaṃ āhārānaṃ samudayo nibbatto hotīti attho| kathaṃ? paṭisandhikkhaṇe hi tisantativasena uppannasamatiṃsarūpabbhantare jātā ojā atthi| ayaṃ taṇhāpaccayā nibbatto upādinnakakabaḷīkārāhāro| paṭisandhicittasampayuttā pana phassacetanā sayañca cittaṃ viññāṇanti ime taṇhāpaccayā nibbattā upādinnakaphassamanosañcetanā viññāṇāhārāti| evaṃ tāva purimataṇhāsamudayā paṭisandhikānaṃ āhārānaṃ samudayo veditabbo| yasmā panidha upādinnakāpi anupādinnakāpi āhārā missetvā kathitā, tasmā anupādinnakānampi evaṃ taṇhāsamudayā āhārasamudayo veditabbo<pb ed="V" n="1.0223"/>| aṭṭhalobhasahagatacittasamuṭṭhitesu hi rūpesu ojā atthi, ayaṃ sahajātataṇhāpaccayā nibbatto anupādinnakakabaḷīkārāhāro| lobhasahagatacittasampayuttā pana phassacetanā sayañca cittaṃ viññāṇanti ime taṇhāpaccayā nibbattā anupādinnakaphassamanosañcetanā viññāṇāhārāti|</p>

<p rend="bodytext"><hi rend="bold">taṇhānirodhā</hi> <pb ed="M" n="1.0219"/> <hi rend="bold">āhāranirodho</hi>ti imissā upādinnakānañca anupādinnakānañca āhārānaṃ paccayabhūtāya taṇhāya nirodhena āhāranirodho paññāyati| sesaṃ vuttanayameva| ayaṃ pana viseso, idha cattāripi saccāni sarūpeneva vuttāni| yathā ca idha, evaṃ ito uttarimpi sabbavāresūti| tasmā sabbattha asammuyhantena saccāni uddharitabbāni| sabbavāresu ca ‘‘ettāvatāpi kho āvuso’’ti idaṃ desanāniyyātanaṃ tattha tattha desitadhammavasena yojetabbaṃ| tassa idha tāva ayaṃ yojanā <hi rend="bold">ettāvatāpī</hi>ti imāya āhāradesanāya vuttamanasikārappaṭivedhavasenāpīti vuttaṃ hoti| esa nayo sabbatthāpi|</p>

<p rend="centre">āhāravāravaṇṇanā niṭṭhitā|</p>

<p rend="subhead">saccavāravaṇṇanā</p>

<p rend="bodytext" n="91"><hi rend="paranum">91</hi><hi rend="dot">.</hi> idāni <pb ed="P" n="1.0215"/> ‘‘sādhāvuso’’ti purimanayeneva therassa bhāsitaṃ abhinanditvā anumoditvā te bhikkhū uttarimpi pañhaṃ pucchiṃsu| thero ca nesaṃ aññenapi pariyāyena byākāsi| esa nayo ito paresupi sabbavāresu| tasmā ito paraṃ evarūpāni vacanāni anāmasitvā yena yena pariyāyena byākaroti, tassa tasseva atthaṃ vaṇṇayissāma| imassa pana vārassa saṅkhepadesanāyaṃ <hi rend="bold">dukkhañca pajānātī</hi>ti ettha <hi rend="bold">dukkha</hi>nti dukkhasaccaṃ| vitthāradesanāyaṃ pana yaṃ vattabbaṃ siyā, taṃ sabbaṃ <hi rend="bold">visuddhimagge</hi> saccaniddese vuttamevāti|</p>

<p rend="centre">saccavāravaṇṇanā niṭṭhitā|</p>

<p rend="subhead">jarāmaraṇavāravaṇṇanā</p>

<p rend="bodytext" n="92"><hi rend="paranum">92</hi><hi rend="dot">.</hi> ito <pb ed="V" n="1.0224"/> paraṃ paṭiccasamuppādavasena desanā hoti| tattha jarāmaraṇavāre tāva <hi rend="bold">tesaṃ tesa</hi>nti ayaṃ saṅkhepato anekesaṃ sattānaṃ sādhāraṇaniddesoti ñātabbo| yā devadattassa jarā, yā somadattassa jarāti evañhi divasampi kathentassa neva sattā pariyādānaṃ <pb ed="M" n="1.0220"/> gacchanti| imehi pana dvīhi padehi na koci satto apariyādinno hoti| tasmā vuttaṃ ‘‘ayaṃ saṅkhepato anekesaṃ sattānaṃ sādhāraṇaniddeso’’ti|</p>

<p rend="bodytext"><hi rend="bold">tamhi tamhī</hi>ti ayaṃ gatijātivasena anekesaṃ nikāyānaṃ sādhāraṇaniddeso| <hi rend="bold">sattanikāye</hi>ti sādhāraṇaniddesena niddiṭṭhassa sarūpanidassanaṃ| <hi rend="bold">jarā jīraṇatā</hi>tiādīsu pana <hi rend="bold">jarā</hi>ti sabhāvaniddeso| <hi rend="bold">jīraṇatā</hi>ti ākāraniddeso| <hi rend="bold">khaṇḍicca</hi>ntiādayo kālātikkame kiccaniddesā| pacchimā dve pakatiniddesā| ayañhi <hi rend="bold">jarā</hi>ti iminā padena sabhāvato dīpitā, tenassāyaṃ sabhāvaniddeso| <hi rend="bold">jīraṇatā</hi>ti iminā ākārato| tenassāyaṃ ākāraniddeso| <hi rend="bold">khaṇḍicca</hi>nti iminā kālātikkame dantanakhānaṃ khaṇḍitabhāvakaraṇakiccato| <hi rend="bold">pālicca</hi>nti iminā kesalomānaṃ palitabhāvakaraṇakiccato| <hi rend="bold">valittacatā</hi>ti iminā maṃsaṃ milāpetvā tace valittabhāvakaraṇakiccato dīpitā| tenassā ime <hi rend="bold">khaṇḍicca</hi>ntiādayo tayo kālātikkame kiccaniddesā| tehi imesaṃ vikārānaṃ dassanavasena pākaṭībhūtā pākaṭajarā dassitā| yatheva hi udakassa vā aggino vā vātassa vā tiṇarukkhādīnaṃ sambhaggapalibhaggatāya vā jhāmatāya vā gatamaggo pākaṭo hoti, na ca so gatamaggo <pb ed="P" n="1.0216"/> tāneva udakādīni, evameva jarāya dantādīsu khaṇḍiccādivasena gatamaggo pākaṭo, cakkhuṃ ummīletvāpi gayhati| na ca khaṇḍiccādīneva jarā, na hi jarā cakkhuviññeyyā hoti|</p>

<p rend="bodytext"><hi rend="bold">āyuno saṃhāni indriyānaṃ paripāko</hi>ti imehi pana padehi kālātikkameyeva abhibyattatāya āyukkhayacakkhādiindriyaparipākasaññitāya pakatiyā dīpitā| tenassime pacchimā dve pakatiniddesāti veditabbā|</p>

<p rend="bodytext">tattha yasmā jaraṃ pattassa āyu hāyati, tasmā jarā ‘‘āyuno saṃhānī’’ti phalūpacārena vuttā<pb ed="V" n="1.0225"/>| yasmā ca daharakāle suppasannāni sukhumampi attano visayaṃ sukheneva gaṇhanasamatthāni cakkhādīni indriyāni jaraṃ pattassa paripakkāni āluḷitāni avisadāni oḷārikampi attano visayaṃ gahetuṃ asamatthāni honti, tasmā ‘‘indriyānaṃ paripāko’’tipi phalūpacāreneva <pb ed="M" n="1.0221"/> vuttā| sā panāyaṃ evaṃ niddiṭṭhā sabbāpi jarā pākaṭā paṭicchannāti duvidhā hoti|</p>

<p rend="bodytext">tattha dantādīsu khaṇḍabhāvādidassanato rūpadhammesu jarā <hi rend="bold">pākaṭajarā</hi> nāma| arūpadhammesu pana tādisassa vikārassa adassanato <hi rend="bold">paṭicchannajarā</hi> nāma| tattha yvāyaṃ khaṇḍādibhāvo dissati, so tādisānaṃ dantādīnaṃ suviññeyyattā vaṇṇoyeva, taṃ cakkhunā disvā manodvārena cintetvā ‘‘ime dantā jarāya pahaṭā’’ti jaraṃ jānāti udakaṭṭhāne baddhāni gosīsādīni oloketvā heṭṭhā udakassa atthibhāvaṃ jānanaṃ viya| puna avīci savīcīti evampi duvidhā hoti| tattha maṇikanakarajatapavāḷasūriyādīnaṃ mandadasakādīsu pāṇīnaṃ viya pupphaphalapallavādīsu ca apāṇīnaṃ viya antarantarā vaṇṇavisesādīnaṃ duviññeyyattā jarā <hi rend="bold">avīcijarā</hi> nāma, nirantarajarāti attho| tato aññesu pana yathāvuttesu antarantarā vaṇṇavisesādīnaṃ suviññeyyattā jarā <hi rend="bold">savīcijarā</hi> nāmāti veditabbā|</p>

<p rend="bodytext">ito paraṃ, <hi rend="bold">tesaṃ tesa</hi>ntiādi vuttanayeneva veditabbaṃ| <hi rend="bold">cuti cavanatā</hi>tiādīsu pana <hi rend="bold">cutī</hi>ti cavanakavasena vuccati, ekacatupañcakkhandhānaṃ sāmaññavacanametaṃ| <hi rend="bold">cavanatā</hi>ti bhāvavacanena lakkhaṇanidassanaṃ| <hi rend="bold">bhedo</hi>ti cutikkhandhānaṃ bhaṅguppattiparidīpanaṃ| <hi rend="bold">antaradhāna</hi>nti ghaṭasseva bhinnassa bhinnānaṃ cutikkhandhānaṃ yena kenaci pariyāyena ṭhānābhāvaparidīpanaṃ| <hi rend="bold">maccu maraṇa</hi>nti maccusaṅkhātaṃ maraṇaṃ| tena <hi rend="bold">samucchedamaraṇā</hi>dīni nisedheti| <hi rend="bold">kālo</hi> nāma antako, tassa kiriyāti <hi rend="bold">kālakiriyā</hi>| etena lokasammutiyā maraṇaṃ dīpeti|</p>

<p rend="bodytext">idāni paramatthena <pb ed="P" n="1.0217"/> dīpetuṃ, <hi rend="bold">khandhānaṃ bhedo</hi>tiādimāha| paramatthena hi khandhāyeva bhijjanti, na satto nāma koci marati| khandhesu pana bhijjamānesu satto marati, bhinnesu matoti vohāro hoti|</p>

<p rend="bodytext">ettha <pb ed="V" n="1.0226"/> ca catuvokāravasena khandhānaṃ bhedo, ekavokāravasena kaḷevarassa nikkhepo| catuvokāravasena vā khandhānaṃ bhedo, sesadvayavasena kaḷevarassa nikkhepo veditabbo| kasmā? bhavadvayepi rūpakāyasaṅkhātassa kaḷevarassa sambhavato| atha vā yasmā ca cātumahārājikādīsu khandhā bhijjanteva, na kiñci nikkhipanti, tasmā tesaṃ vasena <pb ed="M" n="1.0222"/> khandhānaṃ bhedo, manussādīsu kaḷevarassa nikkhepo| ettha ca kaḷevarassa nikkhepakāraṇato maraṇaṃ kaḷevarassa nikkhepoti vuttanti evamattho daṭṭhabbo|</p>

<p rend="bodytext"><hi rend="bold">iti ayañca jarā idañca maraṇaṃ| idaṃ vuccatāvuso</hi>ti idaṃ ubhayampi ekato katvā jarāmaraṇanti kathīyati| sesaṃ vuttanayamevāti|</p>

<p rend="centre">jarāmaraṇavāravaṇṇanā niṭṭhitā|</p>

<p rend="subhead">jātivāravaṇṇanā</p>

<p rend="bodytext" n="93"><hi rend="paranum">93</hi><hi rend="dot">.</hi> jātivāre <hi rend="bold">jāti sañjātī</hi>tiādīsu jāyanaṭṭhena <hi rend="bold">jāti,</hi> sā aparipuṇṇāyatanavasena yuttā| sañjāyanaṭṭhena <hi rend="bold">sañjāti,</hi> sā paripuṇṇāyatanavasena yuttā| okkamanaṭṭhena <hi rend="bold">okkanti,</hi> sā aṇḍajajalābujavasena yuttā| te hi aṇḍakosañca vatthikosañca okkamantā pavisantā viya paṭisandhiṃ gaṇhanti| abhinibbattanaṭṭhena <hi rend="bold">abhinibbatti,</hi> sā saṃsedajopapātikavasena yuttā, te hi pākaṭāyeva hutvā nibbattanti| ayaṃ tāva vohāradesanā|</p>

<p rend="bodytext">idāni paramatthadesanā hoti| khandhāyeva hi paramatthato pātubhavanti, na satto| tattha ca <hi rend="bold">khandhāna</hi>nti ekavokārabhave ekassa catuvokārabhave catunnaṃ pañcavokārabhave pañcannampi gahaṇaṃ veditabbaṃ| <hi rend="bold">pātubhāvo</hi>ti uppatti| <hi rend="bold">āyatanāna</hi>nti ettha tatra tatra uppajjamānāyatanavaseneva saṅgaho veditabbo| <hi rend="bold">paṭilābho</hi>ti santatiyaṃ pātubhāvoyeva| pātubhavantāneva hi tāni paṭiladdhāni nāma honti| <hi rend="bold">ayaṃ vuccatāvuso jātī</hi>ti iminā padena vohārato paramatthato ca desitāya jātiyā nigamanaṃ karotīti| <hi rend="bold">bhavasamudayā</hi>ti ettha pana jātiyā paccayabhūto kammabhavo veditabbo| sesaṃ vuttanayamevāti|</p>

<p rend="centre">jātivāravaṇṇanā niṭṭhitā|</p>

<p rend="subhead">bhavavāravaṇṇanā</p>

<p rend="bodytext" n="94"><hi rend="paranum">94</hi><hi rend="dot">.</hi> bhavavāre <pb ed="M" n="1.0223"/><pb ed="V" n="1.0227"/><pb ed="P" n="1.0218"/> <hi rend="bold">kāmabhavo</hi>ti kammabhavo ca upapattibhavo ca| tattha <hi rend="bold">kammabhavo</hi> nāma kāmabhavūpagaṃ kammameva| tañhi upapattibhavassa kāraṇattā ‘‘sukho buddhānamuppādo (dha. pa. 194) dukkho pāpassa uccayo’’tiādīni (dha. pa. 117) viya phalavohārena bhavoti vuttaṃ| <hi rend="bold">upapattibhavo</hi> nāma tena kammena nibbattaṃ upādinnakhandhapañcakaṃ| tañhi tattha bhavatīti katvā <hi rend="bold">bhavo</hi>ti vuttaṃ| evaṃ sabbathāpi idaṃ kammañca upapatti ca ubhayampetamidha ‘‘kāmabhavo’’ti vuttaṃ| esa nayo <hi rend="bold">rūpārūpabhavesu| upādānasamudayā</hi>ti ettha pana upādānaṃ kusalakammabhavassa upanissayavaseneva paccayo hoti| akusalakammabhavassa upanissayavasenapi sahajātādivasenapi| upapattibhavassa pana sabbassāpi upanissayavaseneva| sesaṃ vuttanayamevāti|</p>

<p rend="centre">bhavavāravaṇṇanā niṭṭhitā|</p>

<p rend="subhead">upādānavāravaṇṇanā</p>

<p rend="bodytext" n="95"><hi rend="paranum">95</hi><hi rend="dot">.</hi> upādānavāre <hi rend="bold">kāmupādāna</hi>ntiādīsu vatthukāmaṃ upādiyati etena, sayaṃ vā taṃ upādiyatīti <hi rend="bold">kāmupādānaṃ</hi>| kāmo ca so upādānañcāti vā kāmupādānaṃ| <hi rend="bold">upādāna</hi>nti daḷhaggahaṇaṃ vuccati| daḷhattho hi ettha upasaddo, ‘‘upāyāsa upakaṭṭhā’’tiādīsu viya pañcakāmaguṇikarāgassetaṃ adhivacanaṃ| ayamettha saṅkhepo| vitthārato panetaṃ ‘‘tattha katamaṃ kāmupādānaṃ, yo kāmesu kāmacchando’’ti (dha. sa. 1220; vibha. 938) vuttanayena veditabbaṃ|</p>

<p rend="bodytext">tathā diṭṭhi ca sā upādānañcāti <hi rend="bold">diṭṭhupādānaṃ</hi>| atha vā diṭṭhiṃ upādiyati, upādiyanti vā etena diṭṭhinti diṭṭhupādānaṃ| upādiyati hi purimadiṭṭhiṃ uttaradiṭṭhi| upādiyanti ca tāya diṭṭhiṃ| yathāha ‘‘sassato attā ca loko ca, idameva saccaṃ moghamañña’’ntiādi (ma. ni. 3.27), sīlabbatupādānattavādupādānavajjassa sabbadiṭṭhigatassetaṃ <pb ed="V" n="1.0228"/> adhivacanaṃ| ayamettha saṅkhepo| vitthārato panetaṃ ‘‘tattha katamaṃ diṭṭhupādānaṃ natthi dinna’’nti (dha. sa. 1220; vibha. 938) vuttanayena veditabbaṃ|</p>

<p rend="bodytext">tathā <pb ed="M" n="1.0224"/> sīlabbataṃ upādiyanti etena, sayaṃ vā taṃ upādiyati, sīlabbatañca taṃ upādānañcāti vā <hi rend="bold">sīlabbatupādānaṃ</hi>| gosīlagovatādīni hi evaṃ suddhīti abhinivesato sayameva upādānāni ayamettha saṅkhepo| vitthārato panetaṃ ‘‘tattha katamaṃ sīlabbatupādānaṃ, ito bahiddhā samaṇabrāhmaṇānaṃ sīlena <pb ed="P" n="1.0219"/> suddhī’’ti vuttanayena veditabbaṃ|</p>

<p rend="bodytext">idāni vadanti etenāti <hi rend="bold">vādo</hi>| upādiyanti etenāti <hi rend="bold">upādānaṃ</hi>| kiṃ vadanti, upādiyanti vā? attānaṃ| attano vādupādānaṃ <hi rend="bold">attavādupādānaṃ</hi>| attavādamattameva vā attāti upādiyati etenāti attavādupādānaṃ, vīsativatthukāya sakkāyadiṭṭhiyā etaṃ adhivacanaṃ| ayamettha saṅkhepo| vitthārato panetaṃ ‘‘tattha katamaṃ attavādupādānaṃ, idha assutavā puthujjano ariyānaṃ adassāvī’’ti (dha. sa. 1223) vuttanayena veditabbaṃ|</p>

<p rend="bodytext"><hi rend="bold">taṇhāsamudayā</hi>ti ettha taṇhā kāmupādānassa upanissayavasena anantarasamanantaranatthivigatāsevanavasena vā paccayo| avasesānaṃ pana sahajātādivasenāpi| sesaṃ vuttanayamevāti|</p>

<p rend="centre">upādānavāravaṇṇanā niṭṭhitā|</p>

<p rend="subhead">taṇhāvāravaṇṇanā</p>

<p rend="bodytext" n="96"><hi rend="paranum">96</hi><hi rend="dot">.</hi> taṇhāvāre <hi rend="bold">rūpataṇhā…pe.… dhammataṇhā</hi>ti evaṃ cakkhudvārādīsu javanavīthiyaṃ pavattāya taṇhāya ‘‘seṭṭhiputto brāhmaṇaputto’’ti evamādīsu pitito nāmaṃ viya pitisadisārammaṇato nāmaṃ| ettha ca rūpārammaṇā taṇhā, rūpe taṇhāti <hi rend="bold">rūpataṇhā</hi>| sā kāmarāgabhāvena rūpaṃ assādentī pavattamānā <hi rend="bold">kāmataṇhā</hi>| sassatadiṭṭhisahagatarāgabhāvena rūpaṃ niccaṃ dhuvaṃ sassatanti evaṃ assādentī pavattamānā <hi rend="bold">bhavataṇhā</hi>| ucchedadiṭṭhisahagatarāgabhāvena rūpaṃ <pb ed="V" n="1.0229"/> ucchijjati vinassati pecca na bhavissatīti evaṃ assādentī pavattamānā <hi rend="bold">vibhavataṇhā</hi>ti evaṃ tividhā hoti| yathā ca rūpataṇhā, tathā saddataṇhādayopīti etāni aṭṭhārasa taṇhāvicaritāni honti| tāni ajjhattarūpādīsu aṭṭhārasa, bahiddhārūpādīsu aṭṭhārasāti chattiṃsa| iti atītāni chattiṃsa, anāgatāni chattiṃsa, paccuppannāni chattiṃsāti aṭṭhasataṃ| ‘‘ajjhattikassupādāya ‘asmī’ti hoti<pb ed="M" n="1.0225"/>, ‘itthasmī’ti <pb ed="P" n="1.0220"/> hotī’’ti (vibha. 973-974) vā evamādīnā ajjhattikarūpādinissitāni aṭṭhārasa, ‘‘bāhirassupādāya ‘iminā asmī’ti hoti, ‘iminā itthasmī’ti hotī’’ti vā (vibha. 975) evamādinā bāhirarūpādinissitāni aṭṭhārasāti chattiṃsa| iti atītāni chattiṃsa, anāgatāni chattiṃsa, paccuppannāni chattiṃsāti evampi <hi rend="bold">aṭṭhasatataṇhāvicaritāni</hi> honti| puna saṅgahe karīyamāne rūpādīsu ārammaṇesu chaḷeva taṇhākāyā tissoyeva kāmataṇhādayo hontīti evaṃ –</p>

<p rend="gatha1">niddesatthena niddesa-vitthārā vitthārassa ca|</p>

<p rend="gathalast">puna saṅgahato taṇhā, viññātabbā vibhāvināti||</p>

<p rend="bodytext"><hi rend="bold">vedanāsamudayā</hi>ti ettha pana <hi rend="bold">vedanā</hi>ti vipākavedanā adhippetā| sā kathaṃ chasu dvāresu taṇhāya paccayo hotīti ce? assādanīyato| sukhāya hi vedanāya assādanena sattā vedanaṃ mamāyantā vedanāya taṇhaṃ uppādetvā vedanārāgarattā hutvā cakkhudvāre iṭṭhameva rūpaṃ patthenti, laddhā ca naṃ assādenti, ārammaṇadāyakānañca cittakārādīnaṃ sakkāraṃ karonti| tathā sotadvārādīsu iṭṭhe ca saddādayo patthenti, laddhā ca ne assādenti, ārammaṇadāyakānañca vīṇāvādaka-gandhikasūda-tantavāya-nānāvidhasippasandassakādīnaṃ sakkāraṃ karonti| yathā kiṃ? yathā puttasinehena puttaṃ mamāyantā dhātiyā sakkāraṃ karonti, sappāyasappikhīrādīniyeva naṃ pāyenti ceva bhojenti ca| sesaṃ vuttanayameva|</p>

<p rend="centre">taṇhāvāravaṇṇanā niṭṭhitā|</p>

<p rend="subhead">vedanāvāravaṇṇanā</p>

<p rend="bodytext" n="97"><hi rend="paranum">97</hi><hi rend="dot">.</hi> vedanāvāre <pb ed="V" n="1.0230"/> <hi rend="bold">vedanākāyā</hi>ti vedanāsamūhā| <hi rend="bold">cakkhusamphassajā vedanā…pe.… manosamphassajā vedanā</hi>ti etaṃ ‘‘cakkhusamphassajā vedanā atthi kusalā, atthi akusalā, atthi abyākatā’’ti (vibha. 34) evaṃ vibhaṅge āgatattā cakkhudvārādīsu pavattānaṃ kusalākusalābyākatavedanānaṃ ‘‘sāriputto, mantāṇiputto’’ti evamādīsu mātito nāmaṃ viya mātisadisavatthuto nāmaṃ| vacanattho panettha cakkhusamphassahetu <pb ed="P" n="1.0221"/> jātā vedanā <hi rend="bold">cakkhusamphassajā vedanā</hi>ti| esa nayo sabbattha| ayaṃ tāvettha sabbasaṅgāhikakathā<pb ed="M" n="1.0226"/>| vipākavasena pana cakkhudvāre dve cakkhuviññāṇāni, dve manodhātuyo, tisso manoviññāṇadhātuyoti etāhi sampayuttavasena vedanā veditabbā| esa nayo sotadvārādīsu| manodvāre manoviññāṇadhātusampayuttāva|</p>

<p rend="bodytext"><hi rend="bold">phassasamudayā</hi>ti ettha pana pañcadvāre pañcavatthukavedanānaṃ sahajātacakkhusamphassādisamudayā samudayo hoti| avasesānaṃ cakkhusamphassādayo upanissayādivasena paccayā| manodvāre tadārammaṇavedanānaṃ advārikānañca paṭisandhibhavaṅgacutivedanānaṃ sahajātamanosamphassasamudayā samudayo hotīti veditabbo| sesaṃ vuttanayameva|</p>

<p rend="centre">vedanāvāravaṇṇanā niṭṭhitā|</p>

<p rend="subhead">phassavāravaṇṇanā</p>

<p rend="bodytext" n="98"><hi rend="paranum">98</hi><hi rend="dot">.</hi> phassavāre <hi rend="bold">cakkhusamphasso</hi>ti cakkhumhi samphasso| esa nayo sabbattha| <hi rend="bold">cakkhusamphasso…pe.… kāyasamphasso</hi>ti ettāvatā ca kusalākusalavipākā pañcavatthukā dasa samphassā vuttā honti| <hi rend="bold">manosamphasso</hi>ti iminā sesā bāvīsati lokiyavipākamanasampayuttaphassā| <hi rend="bold">saḷāyatanasamudayā</hi>ti channaṃ cakkhādīnaṃ āyatanānaṃ samudayena imassa chabbidhassāpi samphassassa samudayo hotīti veditabbo| sesaṃ vuttanayamevāti|</p>

<p rend="centre">phassavāravaṇṇanā niṭṭhitā|</p>

<p rend="subhead">saḷāyatanavāravaṇṇanā</p>

<p rend="bodytext" n="99"><hi rend="paranum">99</hi><hi rend="dot">.</hi> saḷāyatanavāre <pb ed="V" n="1.0231"/> <hi rend="bold">cakkhāyatana</hi>ntiādīsu yaṃ vattabbaṃ, taṃ sabbaṃ <hi rend="bold">visuddhimagge</hi> khandhaniddese ceva āyatananiddese ca vuttanayameva| <hi rend="bold">nāmarūpasamudayā</hi>ti ettha pana yaṃ nāmaṃ yañca rūpaṃ, yañca nāmarūpaṃ yassa āyatanassa paccayo hoti, tassa vasena <hi rend="bold">visuddhimagge</hi> paṭiccasamuppādaniddese vuttanayena nāmarūpasamudayā saḷāyatanasamudayo veditabbo| sesaṃ vuttappakāramevāti|</p>

<p rend="centre">saḷāyatanavāravaṇṇanā niṭṭhitā|</p>

<p rend="subhead">nāmarūpavāravaṇṇanā</p>

<p rend="bodytext" n="100"><hi rend="paranum">100</hi><hi rend="dot">.</hi> nāmarūpavāre namanalakkhaṇaṃ <hi rend="bold">nāmaṃ</hi>| ruppanalakkhaṇaṃ <hi rend="bold">rūpaṃ</hi>| vitthāravāre panassa <hi rend="bold">vedanā</hi>ti vedanākkhandho| <hi rend="bold">saññā</hi>ti saññākkhandho| <hi rend="bold">cetanā phasso manasikāro</hi>ti saṅkhārakkhandho veditabbo| kāmañca aññepi saṅkhārakkhandhasaṅgahitā <pb ed="M" n="1.0227"/> dhammā santi, ime pana tayo sabbadubbalesupi cittesu santi| tasmā etesaṃyeva vasenettha saṅkhārakkhandhopi dassito| <hi rend="bold">cattāri ca mahābhūtānī</hi>ti <pb ed="P" n="1.0222"/> ettha <hi rend="bold">cattārī</hi>ti gaṇanaparicchedo| <hi rend="bold">mahābhūtānī</hi>ti pathavīāpatejavāyānametaṃ adhivacanaṃ| yena pana kāraṇena tāni mahābhūtānīti vuccanti, yo cettha añño vinicchayanayo, so sabbo <hi rend="bold">visuddhimagge</hi> rūpakkhandhaniddese vutto|</p>

<p rend="bodytext"><hi rend="bold">catunnañca mahābhūtānaṃ upādāyā</hi>ti ettha pana <hi rend="bold">catunna</hi>nti upayogatthe sāmivacanaṃ, cattāri ca mahābhūtānīti vuttaṃ hoti| <hi rend="bold">upādāyā</hi>ti upādiyitvā, gahetvāti attho| nissāyātipi eke| vattamānanti ayañcettha pāṭhaseso| samūhatthe vā etaṃ sāmivacanaṃ| tena catunnañca mahābhūtānaṃ samūhaṃ upādāya pavattamānaṃ rūpanti ayamattho veditabbo| evaṃ sabbatthāpi yāni cattāri pathavīādīni mahābhūtāni, yañca catunnaṃ mahābhūtānaṃ upādāya vattamānaṃ cakkhāyatanādibhedena abhidhammapāḷiyameva vuttaṃ tevīsatividhaṃ rūpaṃ, taṃ sabbampi ‘‘rūpa’’nti veditabbaṃ| <hi rend="bold">viññāṇasamudayā</hi>ti ettha pana yaṃ viññāṇaṃ yassa nāmassa yassa ca rūpassa yassa ca <pb ed="V" n="1.0232"/> nāmarūpassa paccayo hoti, tassa vasena <hi rend="bold">visuddhimagge</hi> paṭiccasamuppādaniddese vuttanayeneva viññāṇasamudayā nāmarūpasamudayo veditabbo| sesaṃ vuttanayamevāti|</p>

<p rend="centre">nāmarūpavāravaṇṇanā niṭṭhitā|</p>

<p rend="subhead">viññāṇavāravaṇṇanā</p>

<p rend="bodytext" n="101"><hi rend="paranum">101</hi><hi rend="dot">.</hi> viññāṇavāre <hi rend="bold">cakkhuviññāṇa</hi>nti cakkhumhi viññāṇaṃ, cakkhuto vā jātaṃ viññāṇanti <hi rend="bold">cakkhuviññāṇaṃ</hi>| evaṃ <hi rend="bold">sotaghānajivhākāyaviññāṇāni</hi>| itaraṃ pana manoyeva viññāṇanti <hi rend="bold">manoviññāṇaṃ</hi>| dvipañcaviññāṇavajjassa tebhūmakavipākacittassetaṃ adhivacanaṃ| <hi rend="bold">saṅkhārasamudayā</hi>ti ettha pana yo saṅkhāro yassa viññāṇassa paccayo hoti, tassa vasena saṅkhārasamudayā viññāṇasamudayo veditabbo| sesaṃ vuttanayamevāti|</p>

<p rend="centre">viññāṇavāravaṇṇanā niṭṭhitā|</p>

<p rend="subhead">saṅkhāravāravaṇṇanā</p>

<p rend="bodytext" n="102"><hi rend="paranum">102</hi><hi rend="dot">.</hi> saṅkhāravāre abhisaṅkharaṇalakkhaṇo <hi rend="bold">saṅkhāro</hi>| vitthāravāre panassa <hi rend="bold">kāyasaṅkhāro</hi>ti kāyato pavattasaṅkhāro, kāyadvāre copanavasena <pb ed="M" n="1.0228"/> pavattānaṃ kāmāvacarakusalato aṭṭhannaṃ, akusalato dvādasannanti vīsatiyā kāyasañcetanānametaṃ <pb ed="P" n="1.0223"/> adhivacanaṃ| <hi rend="bold">vacīsaṅkhāro</hi>ti vacito pavattasaṅkhāro, vacīdvāre vacanabhedavasena pavattānaṃ vīsatiyā eva vacīsañcetanānametaṃ adhivacanaṃ| <hi rend="bold">cittasaṅkhāro</hi>ti cittato pavattasaṅkhāro, kāyavacīdvāre copanaṃ akatvā raho nisīditvā cintayantassa pavattānaṃ lokiyakusalākusalavasena ekūnatiṃsamanosañcetanānametaṃ adhivacanaṃ| <hi rend="bold">avijjāsamudayā</hi>ti ettha pana kusalānaṃ upanissayavasena akusalānaṃ sahajātādivasenāpi avijjāpaccayo hotīti veditabbā| sesaṃ vuttanayamevāti|</p>

<p rend="centre">saṅkhāravāravaṇṇanā niṭṭhitā|</p>

<p rend="subhead">avijjāvāravaṇṇanā</p>

<p rend="bodytext" n="103"><hi rend="paranum">103</hi><hi rend="dot">.</hi> avijjāvāre <pb ed="V" n="1.0233"/> <hi rend="bold">dukkhe aññāṇa</hi>nti dukkhasacce aññāṇaṃ, mohassetaṃ adhivacanaṃ| esa nayo <hi rend="bold">samudaye aññāṇa</hi>ntiādīsu| tattha catūhi kāraṇehi dukkhe aññāṇaṃ veditabbaṃ antogadhato vatthuto ārammaṇato paṭicchādanato ca| tathā hi taṃ dukkhasaccapariyāpannattā dukkhe antogadhaṃ, dukkhasaccañcassa nissayapaccayabhāvena vatthu, ārammaṇapaccayabhāvena ārammaṇaṃ, dukkhasaccañca etaṃ paṭicchādeti, tassa yāthāvalakkhaṇappaṭivedhanivāraṇena, ñāṇappavattiyā cettha appadānena|</p>

<p rend="bodytext">samudaye aññāṇaṃ tīhi kāraṇehi veditabbaṃ vatthuto ārammaṇato paṭicchādanato ca| nirodhe paṭipadāyañca aññāṇaṃ ekeneva kāraṇena veditabbaṃ paṭicchādanato| nirodhapaṭipadāya hi paṭicchādakameva aññāṇaṃ tesaṃ yāthāvalakkhaṇappaṭivedhanivāraṇena, tesu ca ñāṇappavattiyā appadānena| na pana tattha antogadhaṃ, tasmiṃ saccadvaye apariyāpannattā| na tassa taṃ saccadvayaṃ vatthu, asahajātattā| nārammaṇaṃ, tadārabbha appavattanato| pacchimañhi saccadvayaṃ gambhīrattā duddasaṃ, na cettha andhabhūtaṃ aññāṇaṃ pavattati| purimaṃ pana vañcaniyaṭṭhena sabhāvalakkhaṇassa duddasattā gambhīraṃ, tattha vipallāsaggāhavasena pavattati|</p>

<p rend="bodytext">apica <hi rend="bold">dukkhe</hi>ti ettāvatā saṅgahato vatthuto ārammaṇato kiccato ca avijjā dīpitā| <hi rend="bold">dukkhasamudaye</hi>ti ettāvatā vatthuto ārammaṇato <pb ed="M" n="1.0229"/> kiccato ca| <hi rend="bold">dukkhanirodhe dukkhanirodhagāminiyā paṭipadāyā</hi>ti ettāvatā kiccato| avisesato pana <hi rend="bold">aññāṇa</hi>nti etena sabhāvato niddiṭṭhāti ñātabbā| <hi rend="bold">āsavasamudayā</hi>ti ettha pana kāmāsavabhavāsavā sahajātādivasena avijjāya paccayā honti| avijjāsavo upanissayavaseneva| pubbuppannā cettha avijjā avijjāsavoti <pb ed="P" n="1.0224"/> veditabbā| sā aparāparuppannāya avijjāya upanissayapaccayo hoti| sesaṃ vuttanayamevāti|</p>

<p rend="centre">avijjāvāravaṇṇanā niṭṭhitā|</p>

<p rend="subhead">āsavavāravaṇṇanā</p>

<p rend="bodytext" n="104"><hi rend="paranum">104</hi><hi rend="dot">.</hi> āsavavāre <pb ed="V" n="1.0234"/> <hi rend="bold">avijjāsamudayā</hi>ti ettha avijjā kāmāsavabhavāsavānaṃ sahajātādivasena paccayo hoti| avijjāsavassa upanissayavaseneva| aparāparuppannā cettha avijjā avijjāsavoti veditabbā| pubbuppannā avijjāyevassa aparāparuppannassa avijjāsavassa upanissayapaccayo hoti| sesaṃ vuttanayamevāti| ayaṃ vāro yā esā paṭiccasamuppādapadesu jeṭṭhikā avijjā, tassāpi paccayadassanavasena vutto| evaṃ vuttena vārena saṃsārassa anamataggatā sādhitā hoti| kathaṃ? āsavasamudayena hi avijjāsamudayo| avijjāsamudayenāpi āsavasamudayo| evaṃ āsavā avijjāya avijjāpi āsavānaṃ paccayoti katvā pubbakoṭi na paññāyati avijjāya, tassā apaññāyanato saṃsārassa anamataggatā siddhā hotīti|</p>

<p rend="bodytext">evaṃ sabbepime imasmiṃ sutte kammapathavāro āhāravāro dukkhavāro jarā-maraṇa-jāti-bhava-upādāna-taṇhā-vedanā-phassa-saḷāyatana-nāmarūpa- viññāṇa-saṅkhāra-avijjā-āsavavāroti <hi rend="bold">soḷasavārā</hi> vuttā|</p>

<p rend="bodytext">tesu ekekassa vārassa saṅkhepavitthāravasena dvidhā vibhattā dvattiṃsaṭṭhānāni honti| iti imasmiṃ sutte imesu dvattiṃsaṭṭhānesu cattāri saccāni kathitāni| etesaṃyeva vitthāravasena vuttesu soḷasasu ṭhānesu arahattaṃ kathitaṃ| therassa pana matena dvattiṃsāyapi ṭhānesu cattāri saccāni cattāro ca maggā kathitāti| iti sakalepi pañcamahānikāyasaṅgahite buddhavacane natthi taṃ suttaṃ, yattha dvattiṃsakkhattuṃ cattāri saccāni dvattiṃsakkhattuñca arahattaṃ pakāsitaṃ aññatra imamhā sammādiṭṭhisuttāti|</p>

<p rend="bodytext"><hi rend="bold">idamavocāyasmā</hi> <pb ed="M" n="1.0230"/> <hi rend="bold">sāriputto</hi>ti idaṃ dvattiṃsāya catusaccapariyāyehi dvattiṃsāya arahattapariyāyehīti catusaṭṭhiyā kāraṇehi alaṅkaritvā sammādiṭṭhisuttaṃ āyasmā sāriputto avoca, attamanā te bhikkhū āyasmato sāriputtassa bhāsitaṃ abhinandunti|</p>

<p rend="centre">āsavavāravaṇṇanā niṭṭhitā|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">sammādiṭṭhisuttavaṇṇanā niṭṭhitā|</p>

</xml>