<xml src="s0203a-m116.xml">
<sutra id="m116"/>
<p rend="subhead">6. isigilisuttavaṇṇanā</p>

<p rend="bodytext" n="133"><hi rend="paranum">133</hi><hi rend="dot">.</hi> <hi rend="bold">evaṃ</hi> <pb ed="V" n="4.0091"/> <hi rend="bold">me suta</hi>nti isigilisuttaṃ| tattha <hi rend="bold">aññāva samaññā ahosī</hi>ti isigilissa isigilīti samaññāya uppannakāle vebhāro na vebhāroti paññāyittha, aññāyevassa samaññā ahosi| <hi rend="bold">aññā paññattī</hi>ti idaṃ purimapadasseva vevacanaṃ| sesesupi eseva nayo|</p>

<p rend="bodytext">tadā kira bhagavā sāyanhasamaye samāpattito vuṭṭhāya gandhakuṭito nikkhamitvā yasmiṃ ṭhāne nisinnānaṃ pañca pabbatā paññāyanti, tattha bhikkhusaṅghaparivuto nisīditvā ime pañca pabbate paṭipāṭiyā ācikkhi| tattha na bhagavato pabbatehi attho atthi, iti imesu pana pabbatesu paṭipāṭiyā kathiyamānesu isigilissa isigilibhāvo kathetabbo hoti| tasmiṃ kathiyamāne padumavatiyā puttānaṃ pañcasatānaṃ paccekabuddhānaṃ nāmāni ceva padumavatiyā ca patthanā kathetabbā bhavissatīti bhagavā imaṃ pañca pabbatapaṭipāṭiṃ ācikkhi|</p>

<p rend="bodytext"><hi rend="bold">pavisantā</hi> <pb ed="M" n="4.0090"/> <hi rend="bold">dissanti paviṭṭhā na dissantī</hi>ti yathāphāsukaṭṭhāne piṇḍāya caritvā katabhattakiccā āgantvā cetiyagabbhe yamakamahādvāraṃ vivarantā viya taṃ pabbataṃ dvedhā katvā anto pavisitvā <pb ed="P" n="4.0128"/> rattiṭṭhānadivāṭṭhānāni māpetvā tattha vasiṃsu, tasmā evamāha| <hi rend="bold">ime isī</hi>ti ime paccekabuddhisī|</p>

<p rend="bodytext">kadā pana te tattha vasiṃsu? atīte kira anuppanne tathāgate bārāṇasiṃ upanissāya ekasmiṃ gāmake ekā kuladhītā khettaṃ rakkhamānā ekassa paccekabuddhassa pañcahi lājāsatehi saddhiṃ ekaṃ padumapupphaṃ datvā pañca puttasatāni patthesi| tasmiṃyeva ca khaṇe pañcasatā migaluddakā madhuramaṃsaṃ datvā ‘‘etissā puttā bhaveyyāmā’’ti patthayiṃsu| sā yāvatāyukaṃ ṭhatvā devaloke nibbattā, tato cutā jātassare padumagabbhe nibbatti| tameko tāpaso disvā paṭijaggi, tassā vicarantiyāva pāduddhāre pāduddhāre bhūmito padumāni uṭṭhahanti| eko vanacarako disvā bārāṇasirañño ārocesi| rājā naṃ āharāpetvā aggamahesiṃ <pb ed="V" n="4.0092"/> akāsi, tassā gabbho saṇṭhāsi| mahāpadumakumāro mātukucchiyaṃ vasi, sesā gabbhamalaṃ nissā nibbattā| vayappattā uyyāne padumassare kīḷantā ekekasmiṃ padume nisīditvā khayavayaṃ paṭṭhapetvā paccekabodhiñāṇaṃ nibbattayiṃsu| ayaṃ tesaṃ byākaraṇagāthā ahosi –</p>

<p rend="gatha1">‘‘saroruhaṃ padumapalāsapattajaṃ, supupphitaṃ bhamaragaṇānuciṇṇaṃ|</p>

<p rend="gathalast">aniccatāyupagataṃ viditvā, eko care khaggavisāṇakappo’’ti||</p>

<p rend="bodytext">tasmiṃ <pb ed="P" n="4.0129"/> kāle te tattha vasiṃsu, tadā cassa pabbatassa isigilīti samaññā udapādi|</p>

<p rend="bodytext" n="135"><hi rend="paranum">135</hi><hi rend="dot">.</hi> <hi rend="bold">ye sattasārā</hi>ti ariṭṭho upariṭṭho tagarasikhī yasassī sudassano piyadassī gandhāro piṇḍolo upāsabho nīto tatho sutavā bhāvitattoti terasannaṃ paccekabuddhānaṃ nāmāni vatvā idāni tesañca aññesañca gāthābandhena nāmāni ācikkhanto <hi rend="bold">ye sattasārā</hi>tiādimāha<pb ed="M" n="4.0091"/>| tattha <hi rend="bold">sattasārā</hi>ti sattānaṃ sārabhūtā| <hi rend="bold">anīghā</hi>ti niddukkhā| <hi rend="bold">nirāsā</hi>ti nittaṇhā|</p>

<p rend="bodytext"><hi rend="bold">dve jālino</hi>ti cūḷajāli mahājālīti dve jālināmakā| <hi rend="bold">santacitto</hi>ti idampi ekassa nāmameva| <hi rend="bold">passi jahi upadhidukkhamūla</hi>nti ettha passi nāma so paccekabuddho, dukkhassa pana mūlaṃ upadhiṃ jahīti ayamassa thuti| <hi rend="bold">aparājito</hi>tipi ekassa nāmameva|</p>

<p rend="bodytext"><hi rend="bold">satthā pavattā sarabhaṅgo lomahaṃso uccaṅgamāyo</hi>ti ime pañca janā| <hi rend="bold">asito anāsavo manomayo</hi>ti imepi tayo janā| <hi rend="bold">mānacchido ca bandhumā</hi>ti bandhumā nāma eko, mānassa pana chinnattā mānacchidoti vutto| <hi rend="bold">tadādhimutto</hi>tipi nāmameva|</p>

<p rend="bodytext"><hi rend="bold">ketumbharāgo ca mātaṅgo ariyo</hi>ti ime tayo janā| <hi rend="bold">athaccuto</hi>ti atha accuto| <hi rend="bold">accutagāmabyāmaṅko</hi>ti ime dve janā| <hi rend="bold">khemābhirato ca sorato</hi>ti ime dveyeva|</p>

<p rend="bodytext"><hi rend="bold">sayho anomanikkamo</hi>ti sayho nāma so buddho, anomavīriyattā pana anomanikkamoti <pb ed="V" n="4.0093"/> vutto| <hi rend="bold">ānando nando upanando dvādasā</hi>ti cattāro ānandā, cattāro nandā cattāro upanandāti evaṃ dvādasa| <hi rend="bold">bhāradvājo</hi> <pb ed="P" n="4.0130"/> <hi rend="bold">antimadehadhārī</hi>ti bhāradvājo nāma so buddho| <hi rend="bold">antimadehadhārī</hi>ti thuti|</p>

<p rend="bodytext"><hi rend="bold">taṇhacchido</hi>ti sikharissāyaṃ thuti| <hi rend="bold">vītarāgo</hi>ti maṅgalassa thuti| <hi rend="bold">usabhacchidā jāliniṃ dukkhamūla</hi>nti usabho nāma so buddho dukkhamūlabhūtaṃ jāliniṃ acchidāti attho| <hi rend="bold">santaṃ padaṃ ajjhagamopanīto</hi>ti upanīto nāma so buddho santaṃ padaṃ ajjhagamā| <hi rend="bold">vītarāgo</hi>tipi ekassa nāmameva| <hi rend="bold">suvimuttacitto</hi>ti ayaṃ kaṇhassa thuti|</p>

<p rend="bodytext"><hi rend="bold">ete ca aññe cā</hi>ti ete pāḷiyaṃ āgatā ca pāḷiyaṃ anāgatā aññe ca etesaṃ ekanāmakāyeva| imesu hi pañcasu paccekabuddhasatesu dvepi tayopi dasapi dvādasapi ānandādayo viya ekanāmakā ahesuṃ| iti pāḷiyaṃ āgatanāmeheva sabbesaṃ nāmāni vuttāni <pb ed="M" n="4.0092"/> hontīti ito paraṃ visuṃ visuṃ avatvā ‘‘ete ca aññe cā’’ti āha| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">isigilisuttavaṇṇanā niṭṭhitā|</p>

</xml>