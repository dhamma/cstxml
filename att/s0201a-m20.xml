<xml src="s0201a-m20.xml">
<sutra id="m20"/>
<p rend="subhead">10. vitakkasaṇṭhānasuttavaṇṇanā</p>

<p rend="bodytext" n="216"><hi rend="paranum">216</hi><hi rend="dot">.</hi> <hi rend="bold">evaṃ</hi> <pb ed="M" n="1.0391"/><pb ed="V" n="1.0401"/> <hi rend="bold">me suta</hi>nti vitakkasaṇṭhānasuttaṃ| tattha <hi rend="bold">adhicittamanuyuttenā</hi>ti dasakusalakammapathavasena uppannaṃ cittaṃ cittameva, vipassanāpādakaṭṭhasamāpatticittaṃ tato cittato adhikaṃ cittanti <hi rend="bold">adhicittaṃ| anuyuttenā</hi>ti taṃ adhicittaṃ anuyuttena, tattha yuttappayuttenāti attho|</p>

<p rend="bodytext">tatrāyaṃ bhikkhu purebhattaṃ piṇḍāya caritvā pacchābhattaṃ piṇḍapātappaṭikkanto nisīdanaṃ ādāya asukasmiṃ rukkhamūle vā vanasaṇḍe vā pabbatapāde vā pabbhāre vā samaṇadhammaṃ karissāmīti nikkhamantopi, tattha gantvā hatthehi vā pādehi vā nisajjaṭṭhānato tiṇapaṇṇāni apanentopi adhicittaṃ anuyuttoyeva| nisīditvā pana hatthapāde dhovitvā pallaṅkaṃ ābhujitvā mūlakammaṭṭhānaṃ gahetvā viharantopi adhicittaṃ anuyuttoyeva|</p>

<p rend="bodytext"><hi rend="bold">nimittānī</hi>ti kāraṇāni| <hi rend="bold">kālena kāla</hi>nti samaye samaye| na nu ca kammaṭṭhānaṃ nāma muhuttampi achaḍḍetvā nirantaraṃ manasikātabbaṃ, kasmā bhagavā ‘‘kālena kāla’’nti āhāti| pāḷiyañhi aṭṭhatiṃsa kammaṭṭhānāni vibhattāni, tesu bhikkhunā attano cittarucitaṃ kammaṭṭhānaṃ gahetvā nisinnena yāva kocideva upakkileso nuppajjati, tāva imesaṃ nimittānaṃ manasikārakiccaṃ natthi| yadā pana uppajjati, tadā imāni gahetvā citte uppannaṃ abbudaṃ nīharitabbanti dassento evamāha|</p>

<p rend="bodytext"><hi rend="bold">chandūpasaṃhitā</hi>ti chandasahagatā rāgasampayuttā| imesaṃ pana tiṇṇaṃ vitakkānaṃ khettañca ārammaṇañca jānitabbaṃ| tattha chandūpasañhitānaṃ aṭṭha <pb ed="P" n="2.0088"/> lobhasahagatacittāni khettaṃ, dosūpasañhitānaṃ dve domanassasahagatāni, mohūpasañhitānaṃ dvādasapi akusalacittāni| vicikicchāuddhaccasampayuttacittāni pana dve etesaṃ pāṭipuggalikaṃ khettaṃ| sabbesampi sattā ceva saṅkhārā ca ārammaṇaṃ, iṭṭhāniṭṭhasamapekkhitesu hi sattesu ca saṅkhāresu ca te uppajjanti<pb ed="V" n="1.0402"/>| <hi rend="bold">aññampi nimittaṃ manasikātabbaṃ kusalūpasaṃhita</hi>nti tato nimittato aññaṃ kusalanissitaṃ nimittaṃ manasikātabbaṃ| tattha <hi rend="bold">aññaṃ nimittaṃ</hi> nāma chandūpasañhite vitakke sattesu uppanne asubhabhāvanā aññaṃ nimittaṃ nāma| saṅkhāresu uppanne aniccamanasikāro aññaṃ nimittaṃ <pb ed="M" n="1.0392"/> nāma| dosūpasañhite sattesu uppanne mettābhāvanā aññaṃ nimittaṃ nāma| saṅkhāresu uppanne dhātumanasikāro aññaṃ nimittaṃ nāma| mohūpasañhite yattha katthaci uppanne pañcadhammūpanissayo aññaṃ nimittaṃ nāma|</p>

<p rend="bodytext">imassa hatthā vā sobhanā pādā vātiādinā nayena hi sattesu lobhe uppanne asubhato upasaṃharitabbaṃ| kimhi sārattosi? kesesu sārattosi| lomesu…pe.… muttesu sārattosi| ayaṃ attabhāvo nāma tīhi aṭṭhisatehi ussāpito, navahi nhārusatehi ābaddho, navahi maṃsapesisatehi anulitto, allacammena pariyonaddho, chavirāgena paṭicchanno, navahi vaṇamukhehi navanavutilomakūpasahassehi ca asuci paggharati, kuṇapapūrito, duggandho, jeguccho, paṭikūlo, dvattiṃsakuṇapasañcayo, natthettha sāraṃ vā varaṃ vāti evaṃ asubhato upasaṃharantassa sattesu uppanno lobho pahīyati, tenassa asubhato upasaṃharaṇaṃ aññaṃ nimittaṃ nāma hoti|</p>

<p rend="bodytext">pattacīvarādīsu saṅkhāresu lobhe uppanne dvīhākārehi saṅkhāramajjhattataṃ samuṭṭhāpetīti satipaṭṭhānavaṇṇanāyaṃ vuttanayena assāmikatāvakālikabhāvavasena manasikaroto so pahīyati| tenassa aniccato manasikāro aññaṃ nimittaṃ nāma hoti| sattesu dose uppanne pana āghātavinayakakacopamovādādīnaṃ vasena mettā bhāvetabbā, taṃ bhāvayato doso pahīyati, tenassa mettābhāvanā aññaṃ nimittaṃ nāma hoti| khāṇukaṇṭakatiṇapaṇṇādīsu <pb ed="P" n="2.0089"/> pana dose uppanne tvaṃ kassa kuppasi, kiṃ pathavīdhātuyā, udāhu āpodhātuyā, ko vā panāyaṃ kuppati nāma, kiṃ pathavīdhātu udāhu āpodhātūtiādinā nayena dhātumanasikāraṃ karontassa doso pahīyati| tenassa dhātumanasikāro aññaṃ nimittaṃ nāma hoti|</p>

<p rend="bodytext">mohe pana yattha katthaci uppanne –</p>

<p rend="gatha1">‘‘garūsaṃvāso <pb ed="V" n="1.0403"/> uddeso, uddiṭṭhaparipucchanaṃ|</p>

<p rend="gatha2">kālena dhammassavanaṃ, ṭhānāṭṭhānavinicchayo|</p>

<p rend="gathalast">pañca dhammūpanissāya, mohadhātu pahīyatī’’ti|| –</p>

<p rend="unindented">ime <pb ed="M" n="1.0393"/> pañca dhammā upanissitabbā| garuṃ upanissāya viharanto hi bhikkhu – ‘‘ācariyo gāmappavesanaṃ anāpucchantassa pattakāle vattaṃ akarontassa ghaṭasatudakāharaṇādidaṇḍakammaṃ karotī’’ti yattappaṭiyatto hoti, athassa moho pahīyati| uddesaṃ gaṇhantopi – ‘‘ācariyo uddesakāle uddesaṃ aggaṇhantassa asādhukaṃ sajjhāyantassa ca daṇḍakammaṃ karotī’’ti yattappaṭiyatto hoti, evampissa moho pahīyati| garubhāvanīye bhikkhū upasaṃkamitvā ‘‘idaṃ bhante kathaṃ imassa ko attho’’ti paripucchanto kaṃkhaṃ vinodeti, evampissa moho pahīyati| kālena dhammasavanaṭṭhānaṃ gantvā sakkaccaṃ dhammaṃ suṇantassāpi tesu tesu ṭhānesu attho pākaṭo hoti| evampissa moho pahīyati| idamassa kāraṇaṃ, idaṃ na kāraṇanti ṭhānāṭṭhānavinicchaye cheko hoti, evampissa moho pahīyati| tenassa pañcadhammūpanissayo aññaṃ nimittaṃ nāma hoti|</p>

<p rend="bodytext">apica aṭṭhatiṃsāya ārammaṇesu yaṃkiñci bhāventassāpi ime vitakkā pahīyanti eva| imāni pana nimittāni ujuvipaccanīkāni paṭipakkhabhūtāni| imehi pahīnā rāgādayo suppahīnā honti| yathā hi aggiṃ allakaṭṭhehipi paṃsūhipi sākhādīhipi pothetvā nibbāpentiyeva, udakaṃ pana aggissa ujuvipaccanīkaṃ, tena nibbuto sunibbuto hoti, evamimehi nimittehi pahīnā rāgādayo suppahīnā honti| tasmā etāni kathitānīti veditabbāni|</p>

<p rend="bodytext"><hi rend="bold">kusalūpasaṃhita</hi>nti <pb ed="P" n="2.0090"/> kusalanissitaṃ kusalassa paccayabhūtaṃ| <hi rend="bold">ajjhattamevā</hi>ti gocarajjhattaṃyeva| <hi rend="bold">palagaṇḍo</hi>ti vaḍḍhakī| <hi rend="bold">sukhumāya āṇiyā</hi>ti yaṃ āṇiṃ nīharitukāmo hoti, tato sukhumatarāya sāradāruāṇiyā| <hi rend="bold">oḷārikaṃ āṇi</hi>nti candaphalake vā sāraphalake vā ākoṭitaṃ visamāṇiṃ| <hi rend="bold">abhinihaneyyā</hi>ti muggarena ākoṭento haneyya| <hi rend="bold">abhinīhareyyā</hi>ti evaṃ abhinihananto phalakato nīhareyya| <hi rend="bold">abhinivaseyyā</hi>ti idāni bahu nikkhantāti ñatvā hatthena cāletvā <pb ed="V" n="1.0404"/> nikkaḍḍheyya<pb ed="M" n="1.0394"/>| tattha phalakaṃ viya cittaṃ, phalake visamāṇī viya akusalavitakkā, sukhumāṇī viya aññaṃ asubhabhāvanādikusalanimittaṃ, sukhumāṇiyā oḷārikāṇinīharaṇaṃ viya asubhabhāvanādīhi kusalanimittehi tesaṃ vitakkānaṃ nīharaṇaṃ|</p>

<p rend="bodytext" n="217"><hi rend="paranum">217</hi><hi rend="dot">.</hi> <hi rend="bold">ahikuṇapenā</hi>tiādi atijegucchapaṭikūlakuṇapadassanatthaṃ vuttaṃ| <hi rend="bold">kaṇṭhe āsattenā</hi>ti kenacideva paccatthikena ānetvā kaṇṭhe baddhena paṭimukkena| <hi rend="bold">aṭṭiyeyyā</hi>ti aṭṭo dukkhito bhaveyya| <hi rend="bold">harāyeyyā</hi>ti lajjeyya| <hi rend="bold">jiguccheyyā</hi>ti sañjātajiguccho bhaveyya|</p>

<p rend="bodytext"><hi rend="bold">pahīyantī</hi>ti evaṃ imināpi kāraṇena ete akusalā dhammā sāvajjā dukkhavipākāti attano paññābalena upaparikkhato ahikuṇapādīni viya jigucchantassa pahīyanti| yo pana attano paññābalena upaparikkhituṃ na sakkoti, tena ācariyaṃ vā upajjhāyaṃ vā aññataraṃ vā garuṭṭhāniyaṃ sabrahmacāriṃ saṅghattheraṃ vā upasaṅkamitvā ghaṇḍiṃ paharitvā bhikkhusaṅghameva vā sannipātetvā ārocetabbaṃ, bahunañhi sannipāte bhavissateva eko paṇḍitamanusso, svāyaṃ evaṃ etesu ādīnavo daṭṭhabboti kathessati, kāyavicchindanīyakathādīhi vā pana te vitakke niggaṇhissatīti|</p>

<p rend="bodytext" n="218"><hi rend="paranum">218</hi><hi rend="dot">.</hi> <hi rend="bold">asatiamanasikāro āpajjitabbo</hi>ti neva so vitakko saritabbo na manasikātabbo, aññavihitakena bhavitabbaṃ| yathā hi rūpaṃ apassitukāmo puriso akkhīni nimīleyya, evameva mūlakammaṭṭhānaṃ gahetvā nisinnena bhikkhunā cittamhi <pb ed="P" n="2.0091"/> vitakke uppanne aññavihitakena bhavitabbaṃ| evamassa so vitakko pahīyati, tasmiṃ pahīne puna kammaṭṭhānaṃ gahetvā nisīditabbaṃ|</p>

<p rend="bodytext">sace na pahīyati, uggahito dhammakathāpabandho hoti, so mahāsaddena sajjhāyitabbo| evampi ce aññavihitakassa sato so na pahīyati| thavikāya muṭṭhipotthako hoti, yattha ca buddhavaṇṇāpi dhammavaṇṇāpi likhitā honti, taṃ nīharitvā vācentena aññavihitakena bhavitabbaṃ| evampi ce na pahīyati, thavikato araṇisahitāni nīharitvā ‘‘ayaṃ <pb ed="M" n="1.0395"/> uttarāraṇī ayaṃ adharāraṇī’’ti āvajjentena aññavihitakena bhavitabbaṃ| evampi ce na pahīyati, sipāṭikaṃ <pb ed="V" n="1.0405"/> nīharitvā ‘‘idaṃ ārakaṇṭakaṃ nāma, ayaṃ pipphalako nāma, idaṃ nakhacchedanaṃ nāma, ayaṃ sūci nāmā’’ti parikkhāraṃ samannānentena aññavihitakena bhavitabbaṃ| evampi ce na pahīyati, sūciṃ gahetvā cīvare jiṇṇaṭṭhānaṃ sibbantena aññavihitakena bhavitabbaṃ| evaṃ yāva na pahīyati, tāva taṃ taṃ kusalakammaṃ karontena aññavihitakena bhavitabbaṃ| pahīne puna mūlakammaṭṭhānaṃ gahetvā nisīditabbaṃ, navakammaṃ pana na paṭṭhapetabbaṃ| kasmā? vitakke pacchinne kammaṭṭhānamanasikārassa okāso na hoti|</p>

<p rend="bodytext">porāṇakapaṇḍitā pana navakammaṃ katvāpi vitakkaṃ pacchindiṃsu| tatridaṃ vatthu – tissasāmaṇerassa kira upajjhāyo tissamahāvihāre vasati| tissasāmaṇero ‘‘bhante ukkaṇṭhitomhī’’ti āha| atha naṃ thero ‘‘imasmiṃ vihāre nhānudakaṃ dullabhaṃ, maṃ gahetvā cittalapabbataṃ gacchāhī’’ti āha| so tathā akāsi| tattha naṃ thero āha ‘‘ayaṃ vihāro accantasaṅghiko, ekaṃ puggalikaṭṭhānaṃ karohī’’ti| so sādhu bhanteti ādito paṭṭhāya saṃyuttanikāyaṃ pabbhārasodhanaṃ tejodhātukasiṇaparikammanti tīṇīpi ekato ārabhitvā kammaṭṭhānaṃ appanaṃ pāpesi, <hi rend="bold">saṃyuttanikāyaṃ</hi> pariyosāpesi, leṇakammaṃ niṭṭhāpesi, sabbaṃ katvā upajjhāyassa saññaṃ adāsi| upajjhāyo ‘‘dukkhena te sāmaṇera kataṃ, ajja tāva tvaṃyeva vasāhī’’ti āha| so taṃ rattiṃ leṇe vasanto utusappāyaṃ labhitvā vipassanaṃ vaḍḍhetvā arahattaṃ <pb ed="P" n="2.0092"/> patvā tattheva parinibbāyi| tassa dhātuyo gahetvā cetiyaṃ akaṃsu| ajjāpi <hi rend="bold">tissattheracetiya</hi>nti paññāyati| idaṃ pabbaṃ asatipabbaṃ nāma|</p>

<p rend="bodytext" n="219"><hi rend="paranum">219</hi><hi rend="dot">.</hi> imasmiṃ ṭhatvā vitakke niggaṇhituṃ asakkonto idha ṭhatvā niggaṇhissatīti vitakkamūlabhedaṃ pabbaṃ dassento puna <hi rend="bold">tassa ce bhikkhave</hi>tiādimāha| tattha <hi rend="bold">vitakkasaṅkhārasaṇṭhānaṃ manasikātabba</hi>nti saṅkharotīti <hi rend="bold">saṅkhāro,</hi> paccayo, kāraṇaṃ mūlanti attho| santiṭṭhati etthāti <hi rend="bold">saṇṭhānaṃ,</hi> vitakkasaṅkhārassa saṇṭhānaṃ <hi rend="bold">vitakkasaṅkhārasaṇṭhānaṃ,</hi> taṃ manasikātabbanti| idaṃ vuttaṃ hoti, ayaṃ vitakko kiṃ hetu kiṃ paccayā kiṃ kāraṇā uppannoti vitakkānaṃ mūlañca mūlamūlañca manasikātabbanti| <hi rend="bold">kiṃ nu kho ahaṃ sīghaṃ</hi> <pb ed="M" n="1.0396"/> <hi rend="bold">gacchāmī</hi>ti kena nu kho kāraṇena ahaṃ sīghaṃ gacchāmi? <hi rend="bold">yaṃnūnāhaṃ saṇikaṃ gaccheyya</hi>nti kiṃ me iminā sīghagamanena, saṇikaṃ gacchissāmīti <pb ed="V" n="1.0406"/> cintesi| <hi rend="bold">so saṇikaṃ gaccheyyā</hi>ti so evaṃ cintetvā saṇikaṃ gaccheyya| esa nayo sabbattha|</p>

<p rend="bodytext">tattha tassa purisassa sīghagamanakālo viya imassa bhikkhuno vitakkasamāruḷhakālo| tassa saṇikagamanakālo viya imassa vitakkacārapacchedanakālo| tassa ṭhitakālo viya imassa vitakkacāre pacchinne mūlakammaṭṭhānaṃ cittotaraṇakālo| tassa nisinnakālo viya imassa vipassanaṃ vaḍḍhetvā arahattappattakālo| tassa nipannakālo viya imassa nibbānārammaṇāya phalasamāpattiyā divasaṃ vītivattanakālo| tattha ime vitakkā kiṃ hetukā kiṃ paccayāti vitakkānaṃ mūlamūlaṃ gacchantassa vitakkacāro sithilo hoti| tasmiṃ sithilībhūte matthakaṃ gacchante vitakkā sabbaso nirujjhanti| ayamattho duddubhajātakenapi dīpetabbo –</p>

<p rend="bodytext">sasakassa kira beluvarukkhamūle niddāyantassa beluvapakkaṃ vaṇṭato chijjitvā kaṇṇamūle patitaṃ| so tassa saddena ‘‘pathavī bhijjatī’’ti saññāya uṭṭhahitvā vegena palāyi| taṃ disvā purato aññepi catuppadā palāyiṃsu| tadā bodhisatto sīho hoti| so cintesi – ‘‘ayaṃ pathavī nāma kappavināse bhijjati, antarā pathavībhedo nāma natthi, yaṃnūnāhaṃ <pb ed="P" n="2.0093"/> mūlamūlaṃ gantvā anuvijjeyya’’nti| so hatthināgato paṭṭhāya yāva sasakaṃ pucchi ‘‘tayā, tāta, pathavī bhijjamānā diṭṭhā’’ti| saso ‘‘āma devā’’ti āha| sīho ‘‘ehi, bho, dassehī’’ti| saso ‘‘na sakkomi sāmī’’ti| ‘‘ehi, re, mā bhāyī’’ti saṇhamudukena gahetvā gato saso rukkhassa avidūre ṭhatvā –</p>

<p rend="gatha1">‘‘duddubhāyati bhaddante, yasmiṃ dese vasāmahaṃ|</p>

<p rend="gathalast">ahampetaṃ na jānāmi, kimetaṃ duddubhāyatī’’ti|| (jā. 1.4.85) –</p>

<p rend="unindented">gāthamāha| bodhisatto ‘‘tvaṃ ettheva tiṭṭhā’’ti rukkhamūlaṃ gantvā sasakassa nipannaṭṭhānaṃ addasa, beluvapakkaṃ addasa, uddhaṃ oleketvā vaṇṭaṃ addasa, disvā ‘‘ayaṃ saso ettha nipanno, niddāyamāno imassa kaṇṇamūle <pb ed="M" n="1.0397"/> patitassa saddena ‘pathavī bhijjatī’ti evaṃsaññī hutvā palāyī’’ti <pb ed="V" n="1.0407"/> ñatvā taṃ kāraṇaṃ sasaṃ pucchi| saso ‘‘āma, devā’’ti āha| bodhisatto imaṃ gāthamāha –</p>

<p rend="gatha1">‘‘beluva patitaṃ sutvā, duddubhanti saso javi|</p>

<p rend="gathalast">sasassa vacanaṃ sutvā, santattā migavāhinī’’ti|| (jā. 1.4.86)|</p>

<p rend="bodytext">tato bodhisatto ‘‘mā bhāyathā’’ti migagaṇe assāsesi| evaṃ vitakkānaṃ mūlamūlaṃ gacchantassa vitakkā pahīyanti|</p>

<p rend="bodytext" n="220"><hi rend="paranum">220</hi><hi rend="dot">.</hi> imasmiṃ vitakkamūlabhedapabbe ṭhatvā vitakke niggaṇhituṃ asakkontena pana evaṃ niggaṇhitabbāti aparampi kāraṇaṃ dassento puna <hi rend="bold">tassa ce, bhikkhave</hi>tiādimāha|</p>

<p rend="bodytext"><hi rend="bold">dantebhidantamādhāyā</hi>ti heṭṭhādante uparidantaṃ ṭhapetvā| <hi rend="bold">cetasā citta</hi>nti kusalacittena akusalacittaṃ abhiniggaṇhitabbaṃ| <hi rend="bold">balavā puriso</hi>ti yathā thāmasampanno mahābalo puriso dubbalaṃ purisaṃ sīse vā gale vā khandhe vā gahetvā abhiniggaṇheyya abhinippīḷeyya abhisantāpeyya santattaṃ kilantaṃ mucchāparetaṃ viya kareyya, evameva bhikkhunā vitakkehi saddhiṃ paṭimallena hutvā ‘‘ke ca tumhe ko cāha’’nti abhibhavitvā – ‘‘kāmaṃ taco ca nhāru ca aṭṭhi ca avasissatu sarīre upasussatu maṃsalohita’’nti (a. ni. 2.5) evaṃ mahāvīriyaṃ <pb ed="P" n="2.0094"/> paggayha vitakkā niggaṇhitabbāti dassento ima atthadīpikaṃ upamaṃ āhari|</p>

<p rend="bodytext" n="221"><hi rend="paranum">221</hi><hi rend="dot">.</hi> <hi rend="bold">yato kho, bhikkhave</hi>ti idaṃ pariyādānabhājaniyaṃ nāma, taṃ uttānatthameva| yathā pana satthācariyo tiroraṭṭhā āgataṃ rājaputtaṃ pañcāvudhasippaṃ uggaṇhāpetvā ‘‘gaccha, attano raṭṭhe rajjaṃ gaṇha| sace te antarāmagge corā uṭṭhahanti, dhanunā kammaṃ katvā gaccha| sace te dhanu nassati vā bhijjati vā sattiyā asinā’’ti evaṃ pañcahipi āvudhehi kattabbaṃ dassetvā uyyojeti| so tathā katvā sakaraṭṭhaṃ gantvā rajjaṃ gahetvā rajjasiriṃ anubhoti| evamevaṃ bhagavā adhicittamanuyuttaṃ bhikkhuṃ arahattagahaṇatthāya uyyojento – ‘‘sacassa antarā akusalavitakkā uppajjanti, aññanimittapabbe ṭhatvā te niggaṇhitvā vipassanaṃ vaḍḍhetvā arahattaṃ <pb ed="M" n="1.0398"/><pb ed="V" n="1.0408"/> pāpuṇissati| tattha asakkonto ādīnavapabbe ṭhatvā, tatrāpi asakkonto asatipabbe ṭhatvā, tatrāpi asakkonto vitakkamūlabhedapabbe ṭhatvā, tatrāpi asakkonto abhiniggaṇhanapabbe ṭhatvā vitakke niggaṇhitvā vipassanaṃ vaḍḍhetvā arahattaṃ pāpuṇissatī’’ti imāni pañca pabbāni desesi|</p>

<p rend="bodytext"><hi rend="bold">vasī vitakkapariyāyapathesū</hi>ti vitakkacārapathesu ciṇṇavasī paguṇavasīti vuccati| <hi rend="bold">yaṃ vitakkaṃ ākaṅkhissatī</hi>ti idaṃ assa vasībhāvākāradassanatthaṃ vuttaṃ| ayañhi pubbe yaṃ vitakkaṃ vitakketukāmo hoti, taṃ na vitakketi| yaṃ na vitakketukāmo hoti, taṃ vitakketi| idāni pana vasībhūtattā yaṃ vitakkaṃ vitakketukāmo hoti, taṃyeva vitakketi| yaṃ na vitakketukāmo, na taṃ vitakketi| tena vuttaṃ ‘‘yaṃ vitakkaṃ ākaṅkhissati, taṃ vitakkaṃ vitakkessati| yaṃ vitakkaṃ nākaṅkhissati, na taṃ vitakkaṃ vitakkhessatī’’ti| <hi rend="bold">acchecchi taṇha</hi>ntiādi <hi rend="bold">sabbāsavasutte</hi> vuttamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">vitakkasaṇṭhānasuttavaṇṇanā niṭṭhitā|</p>

<p rend="centre">dutiyavaggavaṇṇanā niṭṭhitā|</p>

<p rend="centre">mūlapaṇṇāsaṭṭhakathāya paṭhamo bhāgo niṭṭhito|</p>
</div>

<p rend="centre">|| namo tassa bhagavato arahato sammāsambuddhassa||</p>

<p rend="nikaya">majjhimanikāye</p>

<p rend="book">mūlapaṇṇāsa-aṭṭhakathā</p>

<p rend="subhead">(dutiyo bhāgo)</p>

<div id="mn1_3" n="mn1_3" type="vagga">
<head rend="chapter">3. opammavaggo</head>

</xml>