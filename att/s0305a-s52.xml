<xml src="s0305a-s52.xml">

<div id="sn5_8" n="sn5_8" type="samyutta">
<head rend="chapter"><pgroup id="s52"/><readunit id="s52">8. anuruddhasaṃyuttaṃ</readunit></head>

<p rend="title">1. rahogatavaggo</p>

<p rend="subhead">1-2. paṭhamarahogatasuttādivaṇṇanā</p>

<p n="899-900"> anuruddhasaṃyuttassa <pb ed="V" n="3.0292"/><pb ed="P" n="3.0262"/><pb ed="M" n="3.0293"/> paṭhame <hi rend="bold">āraddhā</hi>ti paripuṇṇā| saṅkhepato panettha chattiṃsāya ṭhānesu arahattaṃ pāpetvā vipassanā kathitā, dutiye dvādasasu ṭhānesu arahattaṃ pāpetvā vipassanā kathitā|</p>

<p rend="subhead">3. sutanusuttavaṇṇanā</p>

<p n="901"> tatiye <hi rend="bold">mahābhiññata</hi>nti chabhiññābhāvaṃ| <hi rend="bold">hīnaṃ dhamma</hi>ntiādīsu imāya pāḷiyā attho veditabbo –</p>

<p rend="indent">‘‘katame dhammā hīnā? dvādasa akusalacittuppādā, ime dhammā hīnā| katame dhammā majjhimā? tīsu bhūmīsu kusalaṃ, tīsu bhūmīsu vipāko, tīsu bhūmīsu kiriyābyākataṃ sabbañca rūpaṃ, ime dhammā majjhimā| katame dhammā paṇītā? cattāro maggā apariyāpannā, cattāri ca sāmaññaphalāni nibbānañca, ime dhammā paṇītā’’ti (dha. sa. 1423-1425)|</p>

<p rend="subhead">4-7. paṭhamakaṇḍakīsuttādivaṇṇanā</p>

<p n="902-905"> catutthe <hi rend="bold">kaṇḍakīvane</hi>ti mahākaramandavane| chaṭṭhe <hi rend="bold">sahassaṃ loka</hi>nti iminā therassa <pb ed="V" n="3.0293"/> satata vihāro dassito| thero hi pātova mukhaṃ dhovitvā atītānāgate kappasahassaṃ anussarati| paccuppanne pana dasacakkavāḷasahassaṃ ekāvajjanassa āpāthamāgacchati| sattamaṃ uttānameva|</p>

<p rend="subhead">8. salaḷāgārasuttavaṇṇanā</p>

<p n="906"> aṭṭhame <pb ed="P" n="3.0263"/> <hi rend="bold">salaḷāgāre</hi>ti salaḷarukkhamayāya paṇṇasālāya, salaḷarukkhassa vā dvāre ṭhitattā evaṃnāmake agāre| imasmiṃ sutte vipassanāya saddhiṃ vipassakapuggalo kathito|</p>

<p rend="subhead">9. ambapālivanasuttavaṇṇanā</p>

<p n="907"> navame <pb ed="M" n="3.0294"/> <hi rend="bold">āsabhiṃ vāca</hi>nti attano arahattabhāvadīpakaṃ uttamavācaṃ| sesaṃ sabbattha uttānatthamevāti|</p>

<p rend="centre">rahogatavaggo paṭhamo|</p>

<p rend="title">2. dutiyavaggavaṇṇanā</p>

<p n="909-922"> dutiyavagge <hi rend="bold">ṭhānañca ṭhānato</hi>tiādīhi thero dasabalañāṇaṃ paṭijānāti| kimpanetaṃ sāvakānaṃ hotīti? ekadesena hoti, sabbaññubuddhānaṃ panetaṃ nippadesaṃ sabbākāraparipūranti|</p>

<trailer rend="centre">anuruddhasaṃyuttavaṇṇanā niṭṭhitā|</trailer>
</div>

</xml>