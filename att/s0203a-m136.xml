<xml src="s0203a-m136.xml">

<p rend="subhead"><pgroup id="m136"/><readunit id="m136">6. mahākammavibhaṅgasuttavaṇṇanā</readunit></p>

<p rend="bodytext" n="298"><hi rend="paranum">298</hi><hi rend="dot">.</hi> <hi rend="bold">evaṃ</hi> <pb ed="V" n="4.0190"/><pb ed="M" n="4.0181"/> <hi rend="bold">me suta</hi>nti mahākammavibhaṅgasuttaṃ| tattha <hi rend="bold">mogha</hi>nti tucchaṃ aphalaṃ| <hi rend="bold">sacca</hi>nti tathaṃ bhūtaṃ| idañca etena na sammukhā sutaṃ, upālisutte (ma. ni. 2.56) pana – ‘‘manokammaṃ mahāsāvajjataraṃ paññapemi pāpassa kammassa kiriyāya pāpassa kammassa <pb ed="P" n="5.0016"/> pavattiyā, no tathā kāyakammaṃ no tathā vacīkamma’’nti bhagavatā vuttaṃ atthi, sā kathā titthiyānaṃ antare pākaṭā jātā, taṃ gahetvā esa vadati| <hi rend="bold">atthi ca sā samāpattī</hi>ti idaṃ – ‘‘kathaṃ nu kho, bho, abhisaññānirodho hotī’’ti poṭṭhapādasutte (dī. ni. 1.406 ādayo) uppannaṃ abhisaññānirodhakathaṃ sandhāya vadati| <hi rend="bold">na kiñci vediyatī</hi>ti ekavedanampi na vediyati| <hi rend="bold">atthi ca kho</hi>ti thero nirodhasamāpattiṃ sandhāya anujānāti| <hi rend="bold">parirakkhitabba</hi>nti garahato mocanena rakkhitabbaṃ| sañcetanā assa atthīti <hi rend="bold">sañcetanikaṃ,</hi> sābhisandhikaṃ sañcetanikakammaṃ katvāti attho| <hi rend="bold">dukkhaṃ so</hi>ti thero ‘‘akusalameva sandhāya paribbājako pucchatī’’ti saññāya evaṃ vadati|</p>

<p rend="bodytext"><hi rend="bold">dassanampi kho aha</hi>nti bhagavā caturaṅgepi andhakāre samantā yojanaṭṭhāne tilamattampi saṅkhāraṃ maṃsacakkhunāva passati, ayañca paribbājako na dūre gāvutamattabbhantare vasati, kasmā bhagavā evamāhāti? samāgamadassanaṃ sandhāyevamāha|</p>

<p rend="bodytext" n="299"><hi rend="paranum">299</hi><hi rend="dot">.</hi> <hi rend="bold">udāyī</hi>ti lāludāyī| <hi rend="bold">taṃ dukkhasmi</hi>nti sabbaṃ taṃ dukkhameva| iti imaṃ vaṭṭadukkhaṃ kilesadukkhaṃ saṅkhāradukkhaṃ sandhāya ‘‘sace bhāsitaṃ bhaveyya bhagavā’’ti pucchati|</p>

<p rend="bodytext" n="300"><hi rend="paranum">300</hi><hi rend="dot">.</hi> <hi rend="bold">ummaṅga</hi>nti pañhāummaṅgaṃ| <hi rend="bold">ummujjamāno</hi>ti sīsaṃ nīharamāno| <hi rend="bold">ayoniso ummujjissatī</hi>ti anupāyena sīsaṃ nīharissati| idañca pana bhagavā jānanto neva dibbacakkhunā na cetopariyañāṇena na sabbaññutañāṇena jāni, adhippāyeneva <pb ed="P" n="5.0017"/> pana aññāsi| kathentassa hi adhippāyo nāma suvijāno hoti, kathetukāmo gīvaṃ paggaṇhāti, hanukaṃ <pb ed="V" n="4.0191"/> cāleti, mukhamassa phandati, sannisīdituṃ na sakkoti| bhagavā tassa taṃ ākāraṃ <pb ed="M" n="4.0182"/> disvā ‘‘ayaṃ udāyī sannisīdituṃ na sakkoti, yaṃ abhūtaṃ, tadeva kathessatī’’ti oloketvāva aññāsi| <hi rend="bold">ādiṃ yevā</hi>tiādimhiyeva| <hi rend="bold">tisso vedanā</hi>ti ‘‘kiṃ so vediyatī’’ti? pucchantena ‘‘tisso vedanā pucchāmī’’ti evaṃ vavatthapetvāva tisso vedanā pucchitā| <hi rend="bold">sukhavedaniya</hi>nti sukhavedanāya paccayabhūtaṃ| sesesupi eseva nayo|</p>

<p rend="bodytext">ettha ca kāmāvacarakusalato somanassasahagatacittasampayuttā catasso cetanā, heṭṭhā tikajjhānacetanāti evaṃ paṭisandhipavattesu sukhavedanāya jananato <hi rend="bold">sukhavedaniyaṃ kammaṃ</hi> nāma| kāmāvacarañcettha paṭisandhiyaṃyeva ekantena sukhaṃ janeti, pavatte iṭṭhamajjhattārammaṇe adukkhamasukhampi|</p>

<p rend="bodytext">akusalacetanā paṭisandhipavattesu dukkhasseva jananato <hi rend="bold">dukkhavedaniyaṃ kammaṃ</hi> nāma| kāyadvāre pavatteyeva cetaṃ ekantena dukkhaṃ janeti, aññattha adukkhamasukhampi, sā pana vedanā aniṭṭhāniṭṭhamajjhattesuyeva ārammaṇesu uppajjanato dukkhātveva saṅkhaṃ gatā|</p>

<p rend="bodytext">kāmāvacarakusalato pana upekkhāsahagatacittasampayuttā catasso cetanā, rūpāvacarakusalato catutthajjhānacetanāti evaṃ paṭisandhipavattesu tatiyavedanāya jananato <hi rend="bold">adukkhamasukhavedaniyaṃ kammaṃ</hi> nāma| ettha ca kāmāvacaraṃ paṭisandhiyaṃyeva ekantena adukkhamasukhaṃ janeti, pavatte iṭṭhārammaṇe sukhampi| apica sukhavedaniyakammaṃ paṭisandhipavattivasena vaṭṭati, tathā adukkhamasukhavedaniyaṃ, <pb ed="P" n="5.0018"/> dukkhavedaniyaṃ pavattivaseneva vaṭṭati| etassa pana vasena sabbaṃ pavattivaseneva vaṭṭati|</p>

<p rend="bodytext"><hi rend="bold">etassa bhagavā</hi>ti thero tathāgatena mahākammavibhaṅgakathanatthaṃ ālayo dassito, tathāgataṃ yācitvā mahākammavibhaṅgañāṇaṃ bhikkhusaṅghassa pākaṭaṃ karissāmīti cintetvā anusandhikusalatāya evamāha| tattha <hi rend="bold">mahākammavibhaṅga</hi>nti mahākammavibhajanaṃ| <hi rend="bold">katame cattāro…pe.… idhānanda, ekacco puggalo…pe.… nirayaṃ upapajjatī</hi>ti idaṃ na mahākammavibhaṅgañāṇabhājanaṃ, mahākammavibhaṅgañāṇabhājanatthāya pana mātikāṭṭhapanaṃ|</p>

<p rend="bodytext" n="301"><hi rend="paranum">301</hi><hi rend="dot">.</hi> <hi rend="bold">idhānanda</hi><pb ed="V" n="4.0192"/><pb ed="M" n="4.0183"/>, <hi rend="bold">ekacco samaṇo vā</hi>ti pāṭiyekko anusandhi| idañhi bhagavā – ‘‘dibbacakkhukā samaṇabrāhmaṇā idaṃ ārammaṇaṃ katvā imaṃ paccayaṃ labhitvā idaṃ dassanaṃ gaṇhantī’’ti pakāsanatthaṃ ārabhi| tattha <hi rend="bold">ātappa</hi>ntiādīni pañcapi vīriyasseva nāmāni| <hi rend="bold">cetosamādhi</hi>nti dibbacakkhusamādhiṃ| <hi rend="bold">passatī</hi>ti ‘‘so satto kuhiṃ nibbatto’’ti olokento passati| <hi rend="bold">ye aññathā</hi>ti ye ‘‘dasannaṃ kusalānaṃ kammapathānaṃ pūritattā nirayaṃ upapajjatī’’ti jānanti, micchā tesaṃ ñāṇanti vadati| iminā nayena sabbavāresu attho veditabbo| <hi rend="bold">vidita</hi>nti pākaṭaṃ| <hi rend="bold">thāmasā</hi>ti diṭṭhithāmena| <hi rend="bold">parāmāsā</hi>ti diṭṭhiparāmāsena| <hi rend="bold">abhinivissa voharatī</hi>ti adhiṭṭhahitvā ādiyitvā voharati|</p>

<p rend="bodytext" n="302"><hi rend="paranum">302</hi><hi rend="dot">.</hi> <hi rend="bold">tatrānandā</hi>ti <pb ed="P" n="5.0019"/> idampi na mahākammavibhaṅgañāṇassa bhājanaṃ, atha khvāssa mātikāṭṭhapanameva| ettha pana etesaṃ dibbacakkhukānaṃ vacane ettakā anuññātā, ettakā ananuññātāti idaṃ dassitaṃ| tattha <hi rend="bold">tatrā</hi>ti tesu catūsu samaṇabrāhmaṇesu| <hi rend="bold">idamassā</hi>ti idaṃ vacanaṃ assa| <hi rend="bold">aññathā</hi>ti aññenākārena| iti imesaṃ samaṇabrāhmaṇānaṃ vāde dvīsu ṭhānesu anuññātā, tīsu ananuññātāti evaṃ sabbattha anuññā nānuññā veditabbā|</p>

<p rend="bodytext" n="303"><hi rend="paranum">303</hi><hi rend="dot">.</hi> evaṃ dibbacakkhukānaṃ vacane anuññā ca ananuññā ca dassetvā idāni mahākammavibhaṅgañāṇaṃ vibhajanto <hi rend="bold">tatrānanda, yvāyaṃ puggalo</hi>tiādimāha|</p>

<p rend="bodytext"><hi rend="bold">pubbe vāssa taṃ kataṃ hotī</hi>ti yaṃ iminā dibbacakkhukena kammaṃ karonto diṭṭho, tato pubbe kataṃ| pubbe katenapi hi niraye nibbattati, pacchā katenapi nibbattati, maraṇakāle vā pana – ‘‘khando seṭṭho sivo seṭṭho, pitāmaho seṭṭho, issarādīhi vā loko visaṭṭho’’tiādinā micchādassanenapi nibbattateva| <hi rend="bold">diṭṭheva dhamme</hi>ti yaṃ tattha diṭṭhadhammavedanīyaṃ hoti, tassa diṭṭheva dhamme, yaṃ upapajjavedanīyaṃ, tassa upapajjitvā, yaṃ aparāpariyavedanīyaṃ, tassa aparasmiṃ pariyāye vipākaṃ paṭisaṃvedeti|</p>

<p rend="bodytext">iti <pb ed="M" n="4.0184"/> ayaṃ samaṇo vā brāhmaṇo vā ekaṃ kammarāsiṃ ekañca vipākarāsiṃ addasa, sammāsambuddho iminā adiṭṭhe tayo kammarāsī, dve ca vipākarāsī addasa| iminā pana diṭṭhe <pb ed="V" n="4.0193"/> adiṭṭhe ca cattāro kammarāsī tayo ca vipākarāsī addasa| imāni satta ṭhānāni jānanañāṇaṃ tathāgatassa mahākammavibhaṅgañāṇaṃ nāma| dutiyavāre dibbacakkhukena kiñci na diṭṭhaṃ<pb ed="P" n="5.0020"/>, tathāgatena pana tayo kammarāsī, dve ca vipākarāsī diṭṭhāti| imānipi pañca paccattaṭṭhānāni jānanañāṇaṃ tathāgatassa mahākammavibhaṅgañāṇaṃ nāma| sesavāradvayepi eseva nayo|</p>

<p rend="bodytext"><hi rend="bold">abhabba</hi>nti bhūtavirahitaṃ akusalaṃ| <hi rend="bold">abhabbābhāsa</hi>nti abhabbaṃ ābhāsati abhibhavati paṭibāhatīti attho| bahukasmiñhi akusalakamme āyūhite balavakammaṃ dubbalakammassa vipākaṃ paṭibāhitvā attano vipākassa okāsaṃ karoti idaṃ abhabbañceva abhabbābhāsañca| kusalaṃ pana āyūhitvā āsanne akusalaṃ kataṃ hoti, taṃ kusalassa vipākaṃ paṭibāhitvā attano vipākassa okāsaṃ karoti, idaṃ abhabbaṃ bhabbābhāsaṃ| bahumhi kusale āyūhitepi balavakammaṃ dubbalakammassa vipākaṃ paṭibāhitvā attano vipākassa okāsaṃ karoti, idaṃ bhabbañceva bhabbābhāsañca| akusalaṃ pana āyūhitvā āsanne kusalaṃ kataṃ hoti, taṃ akusalassa vipākaṃ paṭibāhitvā attano vipākassa okāsaṃ karoti, idaṃ bhabbaṃ abhabbābhāsaṃ|</p>

<p rend="bodytext">apica upaṭṭhānākārenapettha attho veditabbo| idañhi vuttaṃ hoti, abhabbato ābhāsati upaṭṭhātīti <hi rend="bold">abhabbābhāsaṃ</hi>| tattha ‘‘yvāyaṃ puggalo idha pāṇātipātī’’tiādinā nayena cattāro puggalā vuttā, tesu paṭhamassa kammaṃ abhabbaṃ abhabbābhāsaṃ, tañhi akusalattā abhabbaṃ, tassa ca niraye nibbattattā tattha nibbattikāraṇabhūtaṃ akusalaṃ hutvā upaṭṭhāti| dutiyassa kammaṃ abhabbaṃ bhabbābhāsaṃ, tañhi akusalattā abhabbaṃ| tassa pana sagge nibbattattā <pb ed="P" n="5.0021"/> aññatitthiyānaṃ sagge nibbattikāraṇabhūtaṃ <pb ed="M" n="4.0185"/> kusalaṃ hutvā upaṭṭhāti| itarasmimpi kammadvaye eseva nayo| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahākammavibhaṅgasuttavaṇṇanā niṭṭhitā|</p>

</xml>