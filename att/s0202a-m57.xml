<xml src="s0202a-m57.xml">

<p rend="subhead"><pgroup id="m57"/><readunit id="m57">7. kukkuravatikasuttavaṇṇanā</readunit></p>

<p rend="bodytext" n="78"><hi rend="paranum">78</hi><hi rend="dot">.</hi> <hi rend="bold">evaṃ</hi> <pb ed="V" n="3.0072"/> <hi rend="bold">me suta</hi>nti kukkuravatikasuttaṃ| tattha <hi rend="bold">koliyesū</hi>ti evaṃnāmake janapade| so hi ekopi kolanagare patiṭṭhitānaṃ koliyānaṃ rājakumārānaṃ nivāsaṭṭhānattā evaṃ vuccati| tasmiṃ koliyesu janapade| <hi rend="bold">haliddavasana</hi>nti tassa kira nigamassa māpitakāle pītakavatthanivatthā <pb ed="M" n="3.0071"/> manussā nakkhattaṃ kīḷiṃsu| te nakkhattakīḷāvasāne nigamassa nāmaṃ āropentā haliddavasananti nāmaṃ akaṃsu| taṃ gocaragāmaṃ katvā viharatīti attho| vihāro panettha kiñcāpi na niyāmito, tathāpi buddhānaṃ anucchavike senāsaneyeva vihāsīti veditabbo| <hi rend="bold">govatiko</hi>ti samādinnagovato, sīse siṅgāni ṭhapetvā naṅguṭṭhaṃ bandhitvā gāvīhi saddhiṃ tiṇāni khādanto viya carati| <hi rend="bold">acelo</hi>ti naggo niccelo| <hi rend="bold">seniyo</hi>ti tassa nāmaṃ|</p>

<p rend="bodytext"><hi rend="bold">kukkuravatiko</hi>ti samādinnakukkuravato, sabbaṃ sunakhakiriyaṃ karoti| ubhopete sahapaṃsukīḷikā sahāyakā| <hi rend="bold">kukkurova palikujjitvā</hi>ti sunakho nāma sāmikassa santike nisīdanto dvīhi pādehi bhūmiyaṃ vilekhitvā kukkurakūjitaṃ <pb ed="P" n="3.0101"/> kūjanto nisīdati, ayampi ‘‘kukkurakiriyaṃ karissāmī’’ti bhagavatā saddhiṃ sammoditvā dvīhi hatthehi bhūmiyaṃ vilekhitvā sīsaṃ vidhunanto ‘bhū bhū’ti katvā hatthapāde samiñjitvā sunakho viya nisīdi| <hi rend="bold">chamānikkhitta</hi>nti bhūmiyaṃ ṭhapitaṃ| <hi rend="bold">samattaṃ samādinna</hi>nti paripuṇṇaṃ katvā gahitaṃ| <hi rend="bold">kā gatī</hi>ti kā nipphatti| <hi rend="bold">ko abhisamparāyo</hi>ti abhisamparāyamhi kattha nibbatti| <hi rend="bold">ala</hi>nti tassa appiyaṃ bhavissatīti yāvatatiyaṃ paṭibāhati| <hi rend="bold">kukkuravata</hi>nti kukkuravatasamādānaṃ|</p>

<p rend="bodytext" n="79"><hi rend="paranum">79</hi><hi rend="dot">.</hi> <hi rend="bold">bhāvetī</hi>ti vaḍḍheti| <hi rend="bold">paripuṇṇa</hi>nti anūnaṃ| <hi rend="bold">abbokiṇṇa</hi>nti nirantaraṃ| <hi rend="bold">kukkurasīla</hi>nti kukkurācāraṃ| <hi rend="bold">kukkuracitta</hi>nti ‘‘ajja paṭṭhāya kukkurehi kātabbaṃ karissāmī’’ti evaṃ uppannacittaṃ| <hi rend="bold">kukkurākappa</hi>nti kukkurānaṃ gamanākāro atthi, tiṭṭhanākāro atthi, nisīdanākāro atthi, sayanākāro atthi, uccārapassāvakaraṇākāro atthi, aññe kukkure disvā dante vivaritvā gamanākāro atthi, ayaṃ kukkurākappo nāma, taṃ bhāvetīti attho<pb ed="V" n="3.0073"/>| <hi rend="bold">imināhaṃ sīlenā</hi>tiādīsu ahaṃ iminā ācārena vā vatasamādānena vā dukkaratapacaraṇena vā methunaviratibrahmacariyena vāti attho| <hi rend="bold">devo</hi>ti sakkasuyāmādīsu aññataro| <hi rend="bold">devaññataro</hi>ti <pb ed="P" n="3.0102"/> tesaṃ dutiyatatiyaṭṭhānādīsu aññataradevo| <hi rend="bold">micchādiṭṭhī</hi>ti adevalokagāmimaggameva devalokagāmimaggoti gahetvā uppannatāya sā assa <pb ed="M" n="3.0072"/> micchādiṭṭhi nāma hoti| <hi rend="bold">aññataraṃ gatiṃ vadāmī</hi>ti tassa hi nirayato vā tiracchānayonito vā aññā gati natthi, tasmā evamāha| <hi rend="bold">sampajjamāna</hi>nti diṭṭhiyā asammissaṃ hutvā nipajjamānaṃ|</p>

<p rend="bodytext"><hi rend="bold">nāhaṃ, bhante, etaṃ rodāmi, yaṃ maṃ bhagavā evamāhā</hi>ti yaṃ maṃ, bhante, bhagavā evamāha, ahametaṃ bhagavato byākaraṇaṃ na rodāmi na paridevāmi, na anutthunāmīti attho| evaṃ sakammakavasenettha attho veditabbo, na assumuñcanamattena|</p>

<p rend="gatha1">‘‘mataṃ vā amma rodanti, yo vā jīvaṃ na dissati|</p>

<p rend="gathalast">jīvantaṃ amma passantī, kasmā maṃ amma rodasī’’ti|| (saṃ. ni. 1.239) –</p>

<p rend="unindented">ayañcettha payogo| <hi rend="bold">apica me idaṃ, bhante</hi>ti apica kho me idaṃ, bhante, kukkuravataṃ dīgharattaṃ samādinnaṃ, tasmiṃ sampajjantepi vuddhi natthi, vipajjantepi| iti ‘‘ettakaṃ kālaṃ mayā katakammaṃ moghaṃ jāta’’nti attano vipattiṃ paccavekkhamāno rodāmi, bhanteti|</p>

<p rend="bodytext" n="80"><hi rend="paranum">80</hi><hi rend="dot">.</hi> <hi rend="bold">govata</hi>ntiādīni kukkuravatādīsu vuttanayeneva veditabbāni| <hi rend="bold">gavākappa</hi>nti goākappaṃ| sesaṃ kukkurākappe vuttasadisameva| yathā pana tattha aññe kukkure disvā dante vivaritvā gamanākāro, evamidha aññe gāvo disvā kaṇṇe ukkhipitvā gamanākāro veditabbo| sesaṃ tādisameva|</p>

<p rend="bodytext" n="81"><hi rend="paranum">81</hi><hi rend="dot">.</hi> <hi rend="bold">cattārimāni</hi> <pb ed="P" n="3.0103"/> <hi rend="bold">puṇṇa kammānī</hi>ti kasmā imaṃ desanaṃ ārabhi? ayañhi desanā ekaccakammakiriyavasena āgatā, imasmiñca kammacatukke kathite imesaṃ kiriyā pākaṭā bhavissatīti imaṃ desanaṃ ārabhi| apica imaṃ kammacatukkameva desiyamānaṃ ime sañjānissanti<pb ed="V" n="3.0074"/>, tato eko saraṇaṃ gamissati, eko pabbajitvā arahattaṃ pāpuṇissatīti ayameva etesaṃ sappāyāti ñatvāpi imaṃ desanaṃ ārabhi|</p>

<p rend="bodytext">tattha <hi rend="bold">kaṇha</hi>nti kāḷakaṃ dasakusalakammapathakammaṃ| <hi rend="bold">kaṇhavipāka</hi>nti apāye nibbattanato kāḷakavipākaṃ| <hi rend="bold">sukka</hi>nti paṇḍaraṃ dasakusalakammapathakammaṃ| <hi rend="bold">sukkavipāka</hi>nti sagge nibbattanato paṇḍaravipākaṃ| <hi rend="bold">kaṇhasukka</hi>nti vomissakakammaṃ| <hi rend="bold">kaṇhasukkavipāka</hi>nti sukhadukkhavipākaṃ| missakakammañhi katvā <pb ed="M" n="3.0073"/> akusalena tiracchānayoniyaṃ maṅgalahatthiṭṭhānādīsu uppanno kusalena pavatte sukhaṃ vediyati| kusalena rājakulepi nibbatto akusalena pavatte dukkhaṃ vediyati| <hi rend="bold">akaṇhaṃ asukka</hi>nti kammakkhayakaraṃ catumaggacetanākammaṃ adhippetaṃ| tañhi yadi kaṇhaṃ bhaveyya, kaṇhavipākaṃ dadeyya| yadi sukkaṃ bhaveyya, sukkavipākaṃ dadeyya| ubhayavipākassa pana adānato akaṇhāsukkavipākattā ‘‘akaṇhaṃ asukka’’nti vuttaṃ| ayaṃ tāva uddese attho|</p>

<p rend="bodytext">niddese pana <hi rend="bold">sabyābajjha</hi>nti sadukkhaṃ| kāyasaṅkhārādīsu kāyadvāre gahaṇādivasena copanappattā dvādasa <pb ed="P" n="3.0104"/> akusalacetanā <hi rend="bold">sabyābajjhakāyasaṅkhāro</hi> nāma| vacīdvāre hanusañcopanavasena vacībhedapavattikā tāyeva dvādasa <hi rend="bold">vacīsaṅkhāro</hi> nāma| ubhayacopanaṃ appattā raho cintayantassa manodvāre pavattā <hi rend="bold">manosaṅkhāro</hi> nāma| iti tīsupi dvāresu kāyaduccaritādibhedā akusalacetanāva saṅkhārāti veditabbā| imasmiñhi sutte cetanā dhuraṃ, upālisutte kammaṃ| <hi rend="bold">abhisaṅkharitvā</hi>ti saṅkaḍḍhitvā, piṇḍaṃ katvāti attho| <hi rend="bold">sabyābajjhaṃ loka</hi>nti sadukkhaṃ lokaṃ upapajjanti| <hi rend="bold">sabyābajjhā phassā phusantī</hi>ti sadukkhā vipākaphassā phusanti| <hi rend="bold">ekantadukkha</hi>nti nirantaradukkhaṃ| <hi rend="bold">bhūtā</hi>ti hetvatthe nissakkavacanaṃ, bhūtakammato bhūtassa sattassa uppatti hoti| idaṃ vuttaṃ hoti – yathābhūtaṃ kammaṃ sattā karonti, tathābhūtena kammena kammasabhāgavasena tesaṃ upapatti hoti| tenevāha ‘‘yaṃ karoti tena upapajjatī’’ti| ettha ca <hi rend="bold">tenā</hi>ti kammena viya vuttā, upapatti ca nāma vipākena hoti| yasmā pana vipākassa kammaṃ hetu, tasmā tena mūlahetubhūtena kammena nibbattatīti ayamettha attho| <hi rend="bold">phassā phusantī</hi>ti yena kammavipākena nibbatto, taṃkammavipākaphassā phusanti| <hi rend="bold">kammadāyādā</hi>ti kammadāyajjā kammameva nesaṃ dāyajjaṃ santakanti vadāmi|</p>

<p rend="bodytext"><hi rend="bold">abyābajjha</hi>nti <pb ed="V" n="3.0075"/> niddukkhaṃ<pb ed="P" n="3.0105"/>| imasmiṃ vāre kāyadvāre pavattā aṭṭha kāmāvacarakusalacetanā <hi rend="bold">kāyasaṅkhāro</hi> nāma| tāyeva vacīdvāre pavattā <hi rend="bold">vacīsaṅkhāro</hi> nāma| manodvāre pavattā tāyeva aṭṭha, tisso ca heṭṭhimajhānacetanā <hi rend="bold">abyābajjhamanosaṅkhāro</hi> nāma| jhānacetanā tāva hotu, kāmāvacarā kinti abyābajjhamanosaṅkhāro nāma jātāti| kasiṇasajjanakāle <pb ed="M" n="3.0074"/> ca kasiṇāsevanakāle ca labbhanti| kāmāvacaracetanā paṭhamajjhānacetanāya ghaṭitā, catutthajjhānacetanā tatiyajjhānacetanāya ghaṭitā| iti tīsupi dvāresu kāyasucaritādibhedā kusalacetanāva saṅkhārāti veditabbo| tatiyavāro ubhayamissakavasena veditabbā|</p>

<p rend="bodytext"><hi rend="bold">seyyathāpi manussā</hi>tiādīsu manussānaṃ tāva kālena sukhaṃ kālena dukkhaṃ pākaṭameva, devesu pana bhummadevatānaṃ, vinipātikesu vemānikapetānaṃ kālena sukhaṃ kālena dukkhaṃ hotīti veditabbaṃ| hatthiādīsu tiracchānesupi labbhatiyeva|</p>

<p rend="bodytext"><hi rend="bold">tatrā</hi>ti tesu tīsu kammesu| <hi rend="bold">tassa pahānāya yā cetanā</hi>ti tassa pahānatthāya maggacetanā| kammaṃ patvāva maggacetanāya añño paṇḍarataro dhammo nāma natthi| idaṃ pana kammacatukkaṃ patvā dvādasa akusalacetanā kaṇhā nāma, tebhūmakakusalacetanā sukkā nāma, maggacetanā akaṇhā asukkāti āgatā|</p>

<p rend="bodytext" n="82"><hi rend="paranum">82</hi><hi rend="dot">.</hi> <hi rend="bold">‘‘labheyyāhaṃ, bhante’’</hi>ti idaṃ so ‘‘ciraṃ vata me aniyyānikapakkhe yojetvā attā kilamito, ‘sukkhanadītīre nhāyissāmī’ti samparivattentena viya thuse koṭṭentena viya ca na koci attho nipphādito, handāhaṃ attānaṃ yoge yojemī’’ti cintetvā āha| atha <pb ed="P" n="3.0106"/> bhagavā yonena khandhake titthiyaparivāso paññatto, yaṃ aññatitthiyapubbo sāmaṇerabhūmiyaṃ ṭhito – ‘‘ahaṃ, bhante, itthannāmo aññatitthiyapubbo imasmiṃ dhammavinaye ākaṅkhāmi upasampadaṃ, svāhaṃ, bhante, saṅghaṃ cattāro māse parivāsaṃ yācāmī’’tiādinā (mahāva. 86) nayena samādiyitvā parivasati, taṃ sandhāya ‘‘yo kho, seniya, aññatitthiyapubbo’’tiādimāha|</p>

<p rend="bodytext">tattha <hi rend="bold">pabbajja</hi>nti vacanasiliṭṭhatāvaseneva vuttaṃ| aparivasitvāyeva hi pabbajjaṃ labhati| upasampadatthikena pana nātikālena gāmappavesanādīni aṭṭha vattāni pūrentena parivasitabbaṃ<pb ed="V" n="3.0076"/>| <hi rend="bold">āraddhacittā</hi>ti aṭṭhavattapūraṇena tuṭṭhacittā| ayamettha saṅkhepo| vitthārato panesa titthiyaparivāso <hi rend="bold">samantapāsādikāya vinayaṭṭhakathāya</hi> pabbajjakhandhakavaṇṇanāyaṃ (mahāva. aṭṭha. 86) vuttanayeneva veditabbo<pb ed="M" n="3.0075"/>| <hi rend="bold">apica metthā</hi>ti apica me ettha| <hi rend="bold">puggalavemattatā viditā</hi>ti puggalanānattaṃ viditaṃ| ayaṃ puggalo parivāsāraho, ayaṃ na parivāsārahoti idaṃ mayhaṃ pākaṭanti dasseti|</p>

<p rend="bodytext">tato seniyo cintesi – ‘‘aho acchariyaṃ buddhasāsanaṃ, yattha evaṃ ghaṃsitvā koṭṭetvā yuttameva gaṇhanti, ayuttaṃ chaḍḍentī’’ti| tato suṭṭhutaraṃ pabbajjāya sañjātussāho <hi rend="bold">sace, bhante</hi>tiādimāha| atha bhagavā tassa tibbacchandataṃ viditvā na seniyo parivāsaṃ arahatīti aññataraṃ bhikkhuṃ āmantesi – ‘‘gaccha tvaṃ, bhikkhu, seniyaṃ nhāpetvā pabbājetvā ānehī’’ti| so tathā katvā taṃ pabbājetvā bhagavato santikaṃ ānayi| bhagavā gaṇe nisīditvā upasampādesi| tena vuttaṃ – ‘‘alattha kho acelo seniyo bhagavato santike pabbajjaṃ alattha upasampada’’nti|</p>

<p rend="bodytext"><hi rend="bold">acirūpasampanno</hi>ti <pb ed="P" n="3.0107"/> upasampanno hutvā nacirameva| <hi rend="bold">vūpakaṭṭho</hi>ti vatthukāmakilesakāmehi kāyena ca cittena ca vūpakaṭṭho| <hi rend="bold">appamatto</hi>ti kammaṭṭhāne satiṃ avijahanto| <hi rend="bold">ātāpī</hi>ti kāyikacetasikasaṅkhātena vīriyātāpena ātāpī| <hi rend="bold">pahitatto</hi>ti kāye ca jīvite ca anapekkhatāya pesitatto vissaṭṭhattabhāvo| <hi rend="bold">yassatthāyā</hi>ti yassa atthāya| <hi rend="bold">kulaputtā</hi>ti ācārakulaputtā| <hi rend="bold">sammadevā</hi>ti hetunāva kāraṇeneva| <hi rend="bold">tadanuttara</hi>nti taṃ anuttaraṃ| <hi rend="bold">brahmacariyapariyosāna</hi>nti maggabrahmacariyapariyosānabhūtaṃ arahattaphalaṃ| tassa hi atthāya kulaputtā pabbajanti| <hi rend="bold">diṭṭheva dhamme</hi>ti imasmiṃyeva attabhāve| <hi rend="bold">sayaṃ abhiññā sacchikatvā</hi>ti attanāyeva paññāya paccakkhaṃ katvā, aparappaccayaṃ ñatvāti attho| <hi rend="bold">upasampajja vihāsī</hi>ti pāpuṇitvā sampādetvā vihāsi| evaṃ viharantova <hi rend="bold">khīṇā jāti…pe.… abbhaññāsi</hi>|</p>

<p rend="bodytext">evamassa <pb ed="V" n="3.0077"/> paccavekkhaṇabhūmiṃ dassetvā arahattanikūṭeneva desanaṃ niṭṭhāpetuṃ ‘‘aññataro kho panāyasmā seniyo arahataṃ ahosī’’ti vuttaṃ| tattha <hi rend="bold">aññataro</hi>ti eko| <hi rend="bold">arahata</hi>nti arahantānaṃ, bhagavato sāvakānaṃ arahantānaṃ abbhantaro ahosīti ayamevattha adhippāyo| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">kukkuravatikasuttavaṇṇanā niṭṭhitā|</p>

</xml>