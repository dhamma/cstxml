<xml src="s0203a-m146.xml">

<p rend="subhead"><readunit id="m146">4. nandakovādasuttavaṇṇanā</readunit></p>

<p rend="bodytext" n="398"><hi rend="paranum">398</hi><hi rend="dot">.</hi> <hi rend="bold">evaṃ</hi> <pb ed="V" n="4.0251"/> <hi rend="bold">me suta</hi>nti nandakovādasuttaṃ| tattha <hi rend="bold">tena kho pana samayenā</hi>ti bhagavā mahāpajāpatiyā yācito bhikkhunisaṅghaṃ uyyojetvā bhikkhusaṅghaṃ sannipātetvā – ‘‘therā bhikkhū vārena bhikkhuniyo ovadantū’’ti saṅghassa bhāraṃ akāsi| taṃ sandhāyetaṃ vuttaṃ| tattha <hi rend="bold">pariyāyenā</hi>ti vārena| <hi rend="bold">na icchatī</hi>ti attano vāre sampatte dūraṃ gāmaṃ vā gantvā sūcikammādīni vā ārabhitvā ‘‘ayaṃ nāmassa papañco’’ti <pb ed="P" n="5.0093"/> vadāpesi| imaṃ pana pariyāyena ovādaṃ bhagavā nandakattherasseva kāraṇā akāsi| kasmā? imāsañhi bhikkhunīnaṃ theraṃ disvā cittaṃ ekaggaṃ hoti <pb ed="M" n="4.0240"/> pasīdati| tena tā tassa ovādaṃ sampaṭicchitukāmā, dhammakathaṃ sotukāmā| tasmā bhagavā – ‘‘nandako attano vāre sampatte ovādaṃ dassati, dhammakathaṃ kathessatī’’ti vārena ovādaṃ akāsi| thero pana attano vāraṃ na karoti, kasmāti ce? tā kira bhikkhuniyo pubbe therassa jambudīpe rajjaṃ kārentassa orodhā ahesuṃ| thero pubbenivāsañāṇena taṃ kāraṇaṃ ñatvā cintesi – ‘‘maṃ imassa bhikkhunisaṅghassa majjhe nisinnaṃ upamāyo ca kāraṇāni ca āharitvā dhammaṃ kathayamānaṃ disvā añño pubbenivāsañāṇalābhī bhikkhu imaṃ kāraṇaṃ oloketvā ‘āyasmā nandako yāvajjadivasā orodhe na vissajjeti, sobhatāyamāyasmā orodhaparivuto’ti vattabbaṃ maññeyyā’’ti| etamatthaṃ sampassamāno thero attano vāraṃ na karoti| imāsañca kira bhikkhunīnaṃ therasseva desanā sappāyā bhavissatīti ñatvā <hi rend="bold">atha kho bhagavā āyasmantaṃ nandakaṃ āmantesi</hi>|</p>

<p rend="bodytext">tāsaṃ bhikkhunīnaṃ pubbe tassa orodhabhāvajānanatthaṃ idaṃ vatthuṃ – pubbe kira bārāṇasiyaṃ pañca dāsasatāni pañca dāsisatāni cāti jaṅghasahassaṃ ekatova kammaṃ katvā ekasmiṃ ṭhāne vasi| ayaṃ nandakatthero tasmiṃ kāle jeṭṭhakadāso hoti<pb ed="P" n="5.0094"/>, gotamī jeṭṭhakadāsī| sā jeṭṭhakadāsassa pādaparicārikā ahosi paṇḍitā byattā| jaṅghasahassampi puññakammaṃ karontaṃ ekato karoti| atha vassūpanāyikasamaye pañca paccekabuddhā nandamūlakapabbhārato isipatane otaritvā nagare piṇḍāya caritvā isipatanameva gantvā – ‘‘vassūpanāyikakuṭiyā atthāya hatthakammaṃ <pb ed="V" n="4.0252"/> yācissāmā’’ti cīvaraṃ pārupitvā sāyanhasamaye nagaraṃ pavisitvā seṭṭhissa gharadvāre aṭṭhaṃsu| jeṭṭhakadāsī kuṭaṃ gahetvā udakatitthaṃ gacchantī paccekabuddhe nagaraṃ pavisante addasa| seṭṭhi tesaṃ āgatakāraṇaṃ sutvā ‘‘amhākaṃ okāso natthi, gacchantū’’ti āha|</p>

<p rend="bodytext">atha te nagarā nikkhamante jeṭṭhakadāsī kuṭaṃ gahetvā pavisantī disvā kuṭaṃ otāretvā vanditvā onamitvā mukhaṃ pidhāya – ‘‘ayyā nagaraṃ paviṭṭhamattāva nikkhantā, kiṃ nu kho’’ti pucchi| vassūpanāyikakuṭiyā hatthakammaṃ yācituṃ āgamimhāti| laddhaṃ, bhanteti| na laddhaṃ upāsiketi? kiṃ panesā kuṭi issareheva kātabbā, duggatehipi sakkā kātunti| yena kenaci sakkāti? sādhu, bhante, mayaṃ karissāma| sve mayhaṃ bhikkhaṃ gaṇhathāti nimantetvā <pb ed="M" n="4.0241"/> udakaṃ netvā puna kuṭaṃ gahetvā āgamma titthamagge ṭhatvā āgatā avasesadāsiyo ‘‘ettheva hothā’’ti vatvā sabbāsaṃ āgatakāle āha – ‘‘amma kiṃ niccameva parassa dāsakammaṃ karissatha, udāhu dāsabhāvato muccituṃ icchathā’’ti? ajjeva muccitumicchāma ayyeti| yadi evaṃ mayā pañca paccekabuddhā hatthakammaṃ alabhantā svātanāya nimantitā, tumhākaṃ sāmikehi ekadivasaṃ hatthakammaṃ dāpethāti| tā sādhūti sampaṭicchitvā sāyaṃ aṭavito āgatakāle sāmikānaṃ ārocesuṃ| te sādhūti jeṭṭhakadāsassa gehadvāre sannipatiṃsu|</p>

<p rend="bodytext">atha ne jeṭṭhakadāsī sve tātā paccekabuddhānaṃ hatthakammaṃ dethāti ānisaṃsaṃ ācikkhitvā yepi <pb ed="P" n="5.0095"/> na kātukāmā, te gāḷhena ovādena tajjetvā paṭicchāpesi| sā punadivase paccekabuddhānaṃ bhattaṃ datvā sabbesaṃ dāsaputtānaṃ saññaṃ adāsi| te tāvadeva araññaṃ pavisitvā dabbasambhāre samodhānetvā sataṃ sataṃ hutvā ekekakuṭiṃ ekekacaṅkamanādiparivāraṃ katvā mañcapīṭhapānīyaparibhojanīyabhājanādīni ṭhapetvā paccekabuddhe temāsaṃ tattha vasanatthāya paṭiññaṃ kāretvā vārabhikkhaṃ paṭṭhapesuṃ| yo attano vāradivase na sakkoti| tassa jeṭṭhakadāsī sakagehato āharitvā deti| evaṃ temāsaṃ jaggitvā jeṭṭhakadāsī ekekaṃ dāsaṃ ekekaṃ sāṭakaṃ vissajjāpesi| pañca thūlasāṭakasatāni ahesuṃ| tāni parivattāpetvā pañcannaṃ paccekabuddhānaṃ ticīvarāni katvā adāsi| paccekabuddhā yathāphāsukaṃ agamaṃsu| tampi jaṅghasahassaṃ ekato kusalaṃ katvā kāyassa bhedā devaloke nibbatti| tāni pañca mātugāmasatāni kālena kālaṃ tesaṃ pañcannaṃ purisasatānaṃ gehe honti, kālena <pb ed="V" n="4.0253"/> kālaṃ sabbāpi jeṭṭhakadāsaputtasseva gehe honti| atha ekasmiṃ kāle jeṭṭhakadāsaputto devalokato cavitvā rājakule nibbatto| tāpi pañcasatā devakaññā mahābhogakulesu nibbattitvā tassa rajje ṭhitassa gehaṃ agamaṃsu| etena niyāmena saṃsarantiyo amhākaṃ bhagavato kāle koliyanagare devadahanagare ca khattiyakulesu nibbattā|</p>

<p rend="bodytext">nandakattheropi pabbajitvā arahattaṃ patto, jeṭṭhakadāsidhītā vayaṃ āgamma suddhodanamahārājassa aggamahesiṭṭhāne ṭhitā, itarāpi tesaṃ tesaṃ <pb ed="M" n="4.0242"/> rājaputtānaṃyeva gharaṃ gatā| tāsaṃ sāmikā pañcasatā rājakumārā udakacumbaṭakalahe satthu dhammadesanaṃ sutvā pabbajitā, rājadhītaro tesaṃ ukkaṇṭhanatthaṃ <pb ed="P" n="5.0096"/> sāsanaṃ pesesuṃ| te ukkaṇṭhite bhagavā kuṇāladahaṃ netvā sotāpattiphale patiṭṭhapetvā mahāsamayadivase arahatte patiṭṭhāpesi| tāpi pañcasatā rājadhītaro nikkhamitvā mahāpajāpatiyā santike pabbajiṃsu| ayamāyasmā nandako ettāva tā bhikkhuniyoti evametaṃ vatthu dīpetabbaṃ|</p>

<p rend="bodytext"><hi rend="bold">rājakārāmo</hi>ti pasenadinā kārito nagarassa dakkhiṇadisābhāge thūpārāmasadise ṭhāne vihāro|</p>

<p rend="bodytext" n="399"><hi rend="paranum">399</hi><hi rend="dot">.</hi> <hi rend="bold">sammappaññāya sudiṭṭha</hi>nti hetunā kāraṇena vipassanāpaññāya yāthāvasarasato diṭṭhaṃ|</p>

<p rend="bodytext" n="401"><hi rend="paranum">401</hi><hi rend="dot">.</hi> <hi rend="bold">tajjaṃ tajja</hi>nti taṃsabhāvaṃ taṃsabhāvaṃ, atthato pana taṃ taṃ paccayaṃ paṭicca tā tā vedanā uppajjantīti vuttaṃ hoti|</p>

<p rend="bodytext" n="402"><hi rend="paranum">402</hi><hi rend="dot">.</hi> <hi rend="bold">pagevassa chāyā</hi>ti mūlādīni nissāya nibbattā chāyā paṭhamataraṃyeva aniccā|</p>

<p rend="bodytext" n="413"><hi rend="paranum">413</hi><hi rend="dot">.</hi> <hi rend="bold">anupahaccā</hi>ti anupahanitvā| tattha maṃsaṃ piṇḍaṃ piṇḍaṃ katvā cammaṃ alliyāpento maṃsakāyaṃ upahanati nāma| cammaṃ baddhaṃ baddhaṃ katvā maṃse alliyāpento maṃsakāyaṃ <pb ed="V" n="4.0254"/> upahanati nāma| evaṃ akatvā| <hi rend="bold">vilimaṃsaṃ nhārubandhana</hi>nti sabbacamme laggavilīpanamaṃsameva| <hi rend="bold">antarākilesasaṃyojanabandhana</hi>nti sabbaṃ antarakilesameva sandhāya vuttaṃ|</p>

<p rend="bodytext" n="414"><hi rend="paranum">414</hi><hi rend="dot">.</hi> <hi rend="bold">satta kho panime</hi>ti kasmā āhāti? yā hi esā paññā kilese chindatīti vuttā, sā na ekikāva attano dhammatāya chindituṃ sakkoti| yathā pana kuṭhārī na <pb ed="P" n="5.0097"/> attano dhammatāya chejjaṃ chindati, purisassa tajjaṃ vāyāmaṃ paṭicceva chindati, evaṃ na vinā chahi bojjhaṅgehi paññā kilese chindituṃ sakkoti| tasmā evamāha| <hi rend="bold">tena hī</hi>ti yena kāraṇena tayā cha ajjhattikāni āyatanāni, cha bāhirāni<pb ed="M" n="4.0243"/>, cha viññāṇakāye, dīpopamaṃ, rukkhopamaṃ, gāvūpamañca dassetvā sattahi bojjhaṅgehi āsavakkhayena desanā niṭṭhapitā, tena kāraṇena tvaṃ svepi tā bhikkhuniyo teneva ovādena ovadeyyāsīti|</p>

<p rend="bodytext" n="415"><hi rend="paranum">415</hi><hi rend="dot">.</hi> <hi rend="bold">sā sotāpannā</hi>ti yā sā guṇehi sabbapacchimikā, sā sotāpannā| sesā pana sakadāgāmianāgāminiyo ca khīṇāsavā ca| yadi evaṃ kathaṃ paripuṇṇasaṅkappāti| ajjhāsayapāripūriyā| yassā hi bhikkhuniyā evamahosi – ‘‘kadā nu kho ahaṃ ayyassa nandakassa dhammadesanaṃ suṇantī tasmiṃyeva āsane sotāpattiphalaṃ sacchikareyya’’nti, sā sotāpattiphalaṃ sacchākāsi| yassā ahosi ‘‘sakadāgāmiphalaṃ anāgāmiphalaṃ arahatta’’nti, sā arahattaṃ sacchākāsi| tenāha bhagavā ‘‘attamanā ceva paripuṇṇasaṅkappā cā’’ti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">nandakovādasuttavaṇṇanā niṭṭhitā|</p>

</xml>