<xml src="s0201a-m45.xml">

<p rend="subhead"><pgroup id="m45"/><readunit id="m45">5. cūḷadhammasamādānasuttavaṇṇanā</readunit></p>

<p n="468"> <hi rend="bold">evaṃ</hi> <pb ed="V" n="2.0265"/> <hi rend="bold">me suta</hi>nti cūḷadhammasamādānasuttaṃ| tattha <hi rend="bold">dhammasamādānānī</hi>ti dhammoti gahitagahaṇāni| <hi rend="bold">paccuppannasukha</hi>nti paccuppanne sukhaṃ, āyūhanakkhaṇe sukhaṃ <pb ed="M" n="2.0270"/> sukaraṃ sukhena sakkā pūretuṃ| <hi rend="bold">āyatiṃ dukkhavipāka</hi>nti anāgate vipākakāle dukkhavipākaṃ| iminā upāyena sabbapadesu attho veditabbo|</p>

<p n="469"> <hi rend="bold">natthi kāmesu doso</hi>ti vatthukāmesupi kilesakāmesupi doso natthi| <hi rend="bold">pātabyataṃ āpajjantī</hi>ti te vatthukāmesu kilesakāmena pātabyataṃ pivitabbataṃ, yathāruci paribhuñjitabbataṃ āpajjantīti attho| <hi rend="bold">moḷibaddhāhī</hi>ti moḷiṃ katvā baddhakesāhi| <hi rend="bold">paribbājikāhī</hi>ti tāpasaparibbājikāhi| <hi rend="bold">evamāhaṃsū</hi>ti evaṃ vadanti| <hi rend="bold">pariññaṃ paññapentī</hi>ti pahānaṃ samatikkamaṃ paññapenti| <hi rend="bold">māluvāsipāṭikā</hi>ti dīghasaṇṭhānaṃ māluvāpakkaṃ| <hi rend="bold">phaleyyā</hi>ti ātapena sussitvā bhijjeyya| <hi rend="bold">sālamūle</hi>ti sālarukkhassa samīpe| <hi rend="bold">santāsaṃ āpajjeyyā</hi>ti kasmā āpajjati? bhavanavināsabhayā| rukkhamūle patitamāluvābījato hi latā <pb ed="P" n="2.0372"/> uppajjitvā rukkhaṃ abhiruhati| sā mahāpattā ceva hoti bahupattā ca, koviḷārapattasadisehi pattehi samannāgatā| atha taṃ rukkhaṃ mūlato paṭṭhāya vinandhamānā sabbaviṭapāni sañchādetvā mahantaṃ bhāraṃ janetvā tiṭṭhati| sā vāte vā vāyante deve vā vassante oghanaṃ janetvā tassa rukkhassa sabbasākhāpasākhaṃ bhañjati, bhūmiyaṃ nipāteti| tato tasmiṃ rukkhe patiṭṭhitavimānaṃ bhijjati nassati| iti sā bhavanavināsabhayā santāsaṃ āpajjati|</p>

<p><hi rend="bold">ārāmadevatā</hi>ti tattha tattha pupphārāmaphalārāmesu adhivatthā devatā| <hi rend="bold">vanadevatā</hi>ti andhavanasubhagavanādīsu vanesu adhivatthā devatā| <hi rend="bold">rukkhadevatā</hi>ti abhilakkhitesu naḷerupucimandādīsu rukkhesu adhivatthā devatā| <hi rend="bold">osadhitiṇavanappatīsū</hi>ti harītakīāmalakīādīsu osadhīsu tālanāḷikerādīsu tiṇesu vanajeṭṭhakesu ca vanappatirukkhesu adhivatthā devatā| <hi rend="bold">vanakammikā</hi>ti vane kasanalāyanadāruāharaṇagorakkhādīsu kenacideva <pb ed="V" n="2.0266"/> kammena vā vicarakamanussā| <hi rend="bold">uddhareyyu</hi>nti khādeyyuṃ| <hi rend="bold">vilambinī</hi>ti vātena pahatapahataṭṭhānesu keḷiṃ karontī viya vilambantī| <hi rend="bold">sukho imissā</hi>ti evarūpāya māluvālatāya samphassopi sukho, dassanampi sukhaṃ| ayaṃ me dārakānaṃ āpānamaṇḍalaṃ bhavissati, kīḷābhūmi bhavissati, dutiyaṃ <pb ed="M" n="2.0271"/> me vimānaṃ paṭiladdhanti latāya dassanepi samphassepi somanassajātā evamāha|</p>

<p><hi rend="bold">viṭabhiṃ kareyyā</hi>ti sākhānaṃ upari chattākārena tiṭṭheyya| <hi rend="bold">oghanaṃ janeyyā</hi>ti heṭṭhā ghanaṃ janeyya| upari āruyha sakalaṃ rukkhaṃ paliveṭhetvā puna heṭṭhā bhassamānā bhūmiṃ gaṇheyyāti attho| <hi rend="bold">padāleyyā</hi>ti evaṃ oghanaṃ katvā puna tato paṭṭhāya yāva mūlā otiṇṇasākhāhi abhiruhamānā sabbasākhā paliveṭhentī matthakaṃ patvā teneva niyāmena puna orohitvā ca abhiruhitvā ca sakalarukkhaṃ saṃsibbitvā ajjhottharantī sabbasākhā heṭṭhā katvā sayaṃ upari ṭhatvā <pb ed="P" n="2.0373"/> vāte vā vāyante deve vā vassante padāleyya| bhindeyyāti attho| khāṇumattameva tiṭṭheyya, tattha yaṃ sākhaṭṭhakavimānaṃ hoti, taṃ sākhāsu bhijjamānāsu tattha tattheva bhijjitvā sabbasākhāsu bhinnāsu sabbaṃ bhijjati| rukkhaṭṭhakavimānaṃ pana yāva rukkhassa mūlamattampi tiṭṭhati, tāva na nassati| idaṃ pana vimānaṃ sākhaṭṭhakaṃ, tasmā sabbasākhāsu saṃbhijjamānāsu bhijjittha| devatā puttake gahetvā khāṇuke ṭhitā paridevituṃ āraddhā|</p>

<p n="471"> <hi rend="bold">tibbarāgajātiko</hi>ti bahalarāgasabhāvo| <hi rend="bold">rāgajaṃ dukkhaṃ domanassaṃ paṭisaṃvedetī</hi>ti tibbarāgajātikattā diṭṭhe diṭṭhe ārammaṇe nimittaṃ gaṇhāti| athassa ācariyupajjhāyā daṇḍakammaṃ āṇāpenti| so abhikkhaṇaṃ daṇḍakammaṃ karonto dukkhaṃ domanassaṃ paṭisaṃvedeti, natveva vītikkamaṃ karoti| <hi rend="bold">tibbadosajātiko</hi>ti appamattikeneva kuppati, daharasāmaṇerehi saddhiṃ hatthaparāmāsādīni karontova katheti| sopi daṇḍakammapaccayā dukkhaṃ domanassaṃ paṭisaṃvedeti| mohajātiko pana idha kataṃ vā katato akataṃ vā akatato na sallakkheti, tāni tāni kiccāni virādheti| sopi daṇḍakammapaccayā dukkhaṃ domanassaṃ paṭisaṃvedeti|</p>

<p n="472"> <hi rend="bold">na tibbarāgajātiko</hi>tiādīni vuttapaṭipakkhanayena veditabbāni| kasmā panettha koci tibbarāgādijātiko hoti, koci na tibbarāgādijātiko? kammaniyāmena| yassa hi <pb ed="V" n="2.0267"/> kammāyūhanakkhaṇe lobho balavā hoti, alobho mando, adosāmohā balavanto, dosamohā <pb ed="M" n="2.0272"/> mandā, tassa mando alobho lobhaṃ pariyādātuṃ na sakkoti, adosāmohā pana balavanto dosamohe pariyādātuṃ sakkonti| tasmā so tena kammena dinnapaṭisandhivasena nibbatto luddho hoti, sukhasīlo akkodhano paññavā vajirūpamañāṇo|</p>

<p>yassa pana kammāyūhanakkhaṇe lobhadosā balavanto honti, alobhādosā mandā, amoho balavā, moho mando, so purimanayeneva luddho ceva hoti duṭṭho ca, paññavā pana hoti vajirūpamañāṇo dattābhayatthero viya|</p>

<p>yassa pana kammāyūhanakkhaṇe lobhādosamohā balavanto honti, itare mandā, so purimanayeneva luddho ceva hoti dandho ca, sukhasīlako <pb ed="P" n="2.0374"/> pana hoti akkodhano|</p>

<p>tathā yassa kammāyūhanakkhaṇe tayopi lobhadosamohā balavanto honti, alobhādayo mandā, so purimanayeneva luddho ceva hoti duṭṭho ca mūḷho ca|</p>

<p>yassa pana kammāyūhanakkhaṇe alobhadosamohā balavanto honti, itare mandā, so purimanayeneva appakileso hoti, dibbārammaṇampi disvā niccalo, duṭṭho pana hoti dandhapañño ca|</p>

<p>yassa pana kammāyūhanakkhaṇe alobhādosamohā balavanto honti, itare mandā, so purimanayeneva aluddho ceva hoti sukhasīlako ca, mūḷho pana hoti|</p>

<p>tathā yassa kammāyūhanakkhaṇe alobhadosāmohā balavanto honti, itare mandā, so purimanayeneva aluddho ceva hoti paññavā ca, duṭṭho pana hoti kodhano|</p>

<p>yassa <pb ed="V" n="2.0268"/><pb ed="M" n="2.0273"/> pana kammāyūhanakkhaṇe tayopi alobhādayo balavanto honti, lobhādayo mandā, so mahāsaṅgharakkhitatthero viya aluddho aduṭṭho paññavā ca hoti|</p>

<p>sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷadhammasamādānasuttavaṇṇanā niṭṭhitā|</p>

</xml>