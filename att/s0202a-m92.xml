<xml src="s0202a-m92.xml">
<sutra id="m92"/>
<p rend="subhead">2. selasuttavaṇṇanā</p>

<p rend="bodytext" n="396"><hi rend="paranum">396</hi><hi rend="dot">.</hi> <hi rend="bold">evaṃ</hi> <pb ed="V" n="3.0281"/> <hi rend="bold">me suta</hi>nti selasuttaṃ| tattha <hi rend="bold">aṅguttarāpesū</hi>tiādi potaliyasutte vitthāritameva| <hi rend="bold">aḍḍhateḷasehī</hi>ti aḍḍhena teḷasehi, dvādasahi <pb ed="M" n="3.0273"/> satehi <pb ed="P" n="3.0399"/> paññāsāya ca bhikkhūhi saddhinti vuttaṃ hoti| te pana sāvakasannipāte sannipatitā bhikkhūyeva sabbe ehibhikkhupabbajjāya pabbajitā khīṇāsavā| <hi rend="bold">keṇiyo</hi>ti tassa nāmaṃ, <hi rend="bold">jaṭilo</hi>ti tāpaso| so kira brāhmaṇamahāsālo, dhanarakkhaṇatthāya pana tāpasapabbajjaṃ samādāya rañño paṇṇākāraṃ datvā bhūmibhāgaṃ gahetvā tattha assamaṃ kāretvā vasati pañcahi sakaṭasatehi vaṇijjaṃ payojetvā kulasahassassa nissayo hutvā, assamepi cassa eko tālarukkho divase divase ekaṃ sovaṇṇamayaṃ tālaphalaṃ muñcatīti vadanti| so divā kāsāyāni dhāreti, jaṭā ca bandhati, rattiṃ kāmasampattiṃ anubhavati| <hi rend="bold">dhammiyā kathāyā</hi>ti pānakānisaṃsapaṭisaṃyuttāya dhammiyā kathāya| ayañhi keṇiyo tucchahattho bhagavato dassanāya gantuṃ lajjāyamāno – ‘‘vikālabhojanā viratānampi pānakaṃ kappatī’’ti cintetvā susaṅkhatabadarapānaṃ pañcahi kājasatehi gāhāpetvā agamāsi| evaṃ gatabhāvo cassa – ‘‘atha kho keṇiyassa jaṭilassa etadahosi kiṃ nu kho ahaṃ samaṇassa gotamassa harāpeyya’’nti bhesajjakkhandhake (mahāva. 300) pāḷiāruḷhoyeva|</p>

<p rend="bodytext"><hi rend="bold">dutiyampi kho bhagavā</hi>ti kasmā punappunaṃ paṭikkhipi? titthiyānaṃ paṭikkhepapasannatāya, akāraṇametaṃ, natthi buddhānaṃ paccayahetu evarūpaṃ kohaññaṃ| ayaṃ pana aḍḍhateḷasāni bhikkhusatāni disvā ettakānaṃyeva <pb ed="P" n="3.0400"/> bhikkhaṃ paṭiyādessati, sveva selo tīhi purisasatehi saddhiṃ pabbajissati| ayuttaṃ kho pana navake aññato pesetvā imeheva saddhiṃ gantuṃ, ime vā aññato pesetvā navakehi saddhiṃ gantuṃ| athāpi sabbe gahetvā gamissāmi, bhikkhāhāro nappahossati| tato bhikkhūsu piṇḍāya carantesu manussā ujjhāyissanti – ‘‘cirassāpi keṇiyo samaṇaṃ gotamaṃ nimantetvā yāpanamattaṃ dātuṃ nāsakkhī’’ti, sayampi vippaṭisārī bhavissati| paṭikkhepe pana kate ‘‘samaṇo gotamo punappunaṃ ‘tvañca brāhmaṇesu abhippasanno’ti <pb ed="V" n="3.0282"/> brāhmaṇānaṃ nāmaṃ gaṇhātī’’ti cintetvā brāhmaṇepi nimantetukāmo bhavissati, tato brāhmaṇe pāṭiyekkaṃ nimantessati<pb ed="M" n="3.0274"/>, te tena nimantitā bhikkhū hutvā bhuñjissanti| evamassa saddhā anurakkhitā bhavissatīti punappunaṃ paṭikkhipi| <hi rend="bold">kiñcāpi kho, bho</hi>ti iminā idaṃ dīpeti, – ‘‘bho gotama, kiṃ jātaṃ yadi ahaṃ brāhmaṇesu abhippasanno, adhivāsetu bhavaṃ gotamo, ahaṃ brāhmaṇānampi dātuṃ sakkomi tumhākampī’’ti|</p>

<p rend="bodytext"><hi rend="bold">kāyaveyyāvaṭika</hi>nti kāyaveyyāvaccaṃ| <hi rend="bold">maṇḍalamāḷa</hi>nti dussamaṇḍapaṃ|</p>

<p rend="bodytext" n="397"><hi rend="paranum">397</hi><hi rend="dot">.</hi> <hi rend="bold">āvāho</hi>ti kaññāgahaṇaṃ| <hi rend="bold">vivāho</hi>ti kaññādānaṃ| <hi rend="bold">so me nimantito</hi>ti so mayā nimantito| atha brāhmaṇo paripakkopanissayattā buddhasaddaṃ sutvāva amatenevābhisitto pasādaṃ āvikaronto <hi rend="bold">buddhoti</hi><pb ed="P" n="3.0401"/>, <hi rend="bold">bho keṇiya, vadesī</hi>ti āha| keṇiyo yathābhūtaṃ ācikkhanto <hi rend="bold">buddhoti, bho sela, vadāmī</hi>ti āha| tato naṃ punapi daḷhīkaraṇatthaṃ pucchi, itaropi tatheva ārocesi|</p>

<p rend="bodytext" n="398"><hi rend="paranum">398</hi><hi rend="dot">.</hi> athassa kappasatasahassehipi buddhasaddasseva dullabhabhāvaṃ sampassato| <hi rend="bold">etadahosī</hi>ti| etaṃ ‘‘ghosopi kho’’tiādi ahosi| <hi rend="bold">nīlavanarājī</hi>ti nīlavaṇṇarukkhapanti| <hi rend="bold">pade pada</hi>nti padappamāṇe padaṃ| accāsanne hi atidūre vā pāde nikkhipamāne saddo uṭṭhāti, taṃ paṭisedhento evamāha| <hi rend="bold">sīhāva ekacarā</hi>ti gaṇavāsī sīho sīhapotakādīhi saddhiṃ pamādaṃ āpajjati, ekacaro appamatto hoti| iti appamādavihāraṃ dassento ekacarasīhena opammaṃ karoti| <hi rend="bold">mā me bhonto</hi>ti ācāraṃ sikkhāpento āha| ayañhettha adhippāyo – sace tumhe kathāvāraṃ alabhitvā mama kathāya antare kathaṃ pavesessatha, ‘‘antevāsike sikkhāpetuṃ nāsakkhī’’ti mayhaṃ garahā uppajjissati, tasmā okāsaṃ passitvā manteyyāthāti| <hi rend="bold">no ca kho naṃ jānāmī</hi>ti vipassīpi bodhisatto caturāsītisahassattherapabbajitaparivāro satta māsāni bodhisattacārikaṃ cari, buddhuppādakālo viya ahosi| amhākampi bodhisatto chabbassāni bodhisattacārikaṃ cari| evaṃ paripuṇṇasarīralakkhaṇehi <pb ed="P" n="3.0402"/> samannāgatāpi buddhā na honti| tasmā brāhmaṇo ‘‘no ca kho naṃ jānāmī’’ti āha|</p>

<p rend="bodytext" n="399"><hi rend="paranum">399</hi><hi rend="dot">.</hi> <hi rend="bold">paripuṇṇakāyo</hi>ti <pb ed="V" n="3.0283"/><pb ed="M" n="3.0275"/> lakkhaṇehi paripuṇṇatāya ahīnaṅgatāya ca paripuṇṇasarīro| <hi rend="bold">surucī</hi>ti sundarasarīrappabho| <hi rend="bold">sujāto</hi>ti ārohapariṇāhasampattiyā saṇṭhānasampattiyā ca sunibbatto| <hi rend="bold">cārudassano</hi>ti sucirampi passantānaṃ atittijanako manoharadassano| <hi rend="bold">suvaṇṇavaṇṇo</hi>ti suvaṇṇasadisavaṇṇo| <hi rend="bold">susukkadāṭho</hi>ti suṭṭhu sukkadāṭho| <hi rend="bold">mahāpurisalakkhaṇā</hi>ti paṭhamaṃ vuttabyañjanāneva vacanantarena nigamento āha|</p>

<p rend="bodytext">idāni tesu lakkhaṇesu attano cittarucitāni gahetvā thomento <hi rend="bold">pasannanetto</hi>tiādimāha| bhagavā hi pañcavaṇṇapasādasampattiyā <hi rend="bold">pasannanetto,</hi> puṇṇacandasadisamukhatāya <hi rend="bold">sumukho,</hi> ārohapariṇāhasampattiyā <hi rend="bold">brahā,</hi> brahmujugattatāya <hi rend="bold">uju,</hi> jutimantatāya <hi rend="bold">patāpavā</hi>| yampi cettha pubbe vuttaṃ, taṃ ‘‘majjhe samaṇasaṅghassā’’ti iminā pariyāyena thomayatā puna vuttaṃ| ediso hi evaṃ virocati| uttaragāthāyapi eseva nayo| <hi rend="bold">uttamavaṇṇīno</hi>ti uttamavaṇṇasampannassa| <hi rend="bold">rathesabho</hi>ti uttamasārathi| <hi rend="bold">jambusaṇḍassā</hi>ti jambudīpassa| pākaṭena issariyaṃ <pb ed="P" n="3.0403"/> issaro hoti|</p>

<p rend="bodytext"><hi rend="bold">khattiyā</hi>ti jātikhattiyā| <hi rend="bold">bhogī</hi>ti bhogiyā| <hi rend="bold">rājāno</hi>ti ye keci rajjaṃ kārentā| <hi rend="bold">rājābhirājā</hi>ti rājūnaṃ pūjanīyo, adhirājā hutvā, cakkavattīti adhippāyo| <hi rend="bold">manujindo</hi>ti manussādhipati paramissaro hutvā|</p>

<p rend="bodytext">evaṃ vutte bhagavā – ‘‘ye te bhavanti arahanto sammāsambuddhā, te sakavaṇṇe bhaññamāne attānaṃ pātukarontī’’ti imaṃ selassa manorathaṃ pūrento <hi rend="bold">rājāhamasmī</hi>tiādimāha| tatrāyamadhippāyo – yaṃ maṃ tvaṃ sela ‘‘rājā arahasi bhavitu’’nti yācasi, ettha appossukko hoti <hi rend="bold">rājāhamasmi</hi>| sati ca rājatte yathā añño rājā yojanasataṃ vā anusāsati yojanasahassaṃ vā, cakkavattī hutvāpi catudīpapariyantamattaṃ vā, nāhamevaṃ paricchinnavisayo, ahañhi <hi rend="bold">dhammarājā anuttaro</hi> bhavaggato avīcipariyantaṃ katvā tiriyaṃ appamāṇalokadhātuyo anusāsāmi| yāvatā <pb ed="M" n="3.0276"/> hi apadadvipadādibhedā sattā, ahaṃ tesaṃ aggo| na hi me koci sīlena vā…pe.… vimuttiñāṇadassanena vā paṭibhāgo atthi, svāhaṃ evaṃ dhammarājā anuttaro anuttareneva catusatipaṭṭhānādibhedena <hi rend="bold">dhammena cakkaṃ vattemi</hi>| idaṃ pajahatha, idaṃ upasampajja viharathāti āṇācakkaṃ, idaṃ kho pana, bhikkhave, dukkhaṃ ariyasaccantiādinā pariyattidhammena <pb ed="V" n="3.0284"/> dhammacakkameva vā| <hi rend="bold">cakkaṃ appaṭivattiya</hi>nti <pb ed="P" n="3.0404"/> yaṃ cakkaṃ appaṭivattiyaṃ hoti samaṇena vā…pe.… kenaci vā lokasminti|</p>

<p rend="bodytext">evaṃ attānaṃ āvikarontaṃ bhagavantaṃ disvā pītisomanassajāto selo puna daḷhīkaraṇatthaṃ <hi rend="bold">sambuddho paṭijānāsī</hi>ti gāthādvayamāha| tattha <hi rend="bold">ko nu senāpatī</hi>ti rañño bhoto dhammena pavattitassa cakkassa anupavattako senāpati ko nūti pucchi|</p>

<p rend="bodytext">tena ca samayena bhagavato dakkhiṇapasse āyasmā sāriputto nisinno hoti suvaṇṇapuñjo viya siriyā sobhamāno, taṃ dassento bhagavā <hi rend="bold">mayā pavattita</hi>nti gāthamāha| tattha <hi rend="bold">anujāto tathāgata</hi>nti tathāgataṃ hetuṃ anujāto, tathāgatena hetunā jātoti attho| apica avajāto anujāto atijātoti tayo vuttā| tesu avajāto dussīlo, so tathāgatassa putto nāma na hoti| atijāto nāma pitarā uttaritaro, tādisopi tathāgatassa putto natthi| tathāgatassa pana eko anujātova putto hoti, taṃ dassento evamāha|</p>

<p rend="bodytext">evaṃ ‘‘ko nu senāpatī’’ti pañhaṃ byākaritvā yaṃ selo āha ‘‘sambuddho paṭijānāsī’’ti, tatra naṃ nikkaṅkhaṃ kātukāmo ‘‘nāhaṃ paṭiññāmatteneva paṭijānāmi, apicāhaṃ iminā kāraṇena buddho’’ti ñāpetuṃ <hi rend="bold">abhiññeyya</hi>nti gāthamāha| tatra <hi rend="bold">abhiññeyya</hi>nti vijjā ca vimutti ca| <hi rend="bold">bhāvetabbaṃ</hi> maggasaccaṃ| <hi rend="bold">pahātabbaṃ</hi> samudayasaccaṃ| hetuvacanena pana phalasiddhito tesaṃ phalāni nirodhasaccadukkhasaccānipi vuttāneva honti| evaṃ sacchikātabbaṃ sacchikataṃ pariññātabbaṃ pariññātanti idampettha saṅgahitanti catusaccabhāvanāphalañca vimuttiñca <pb ed="P" n="3.0405"/> dassento ‘‘bujjhitabbaṃ bujjhitvā buddho jātosmī’’ti yuttahetunā buddhabhāvaṃ sādheti|</p>

<p rend="bodytext">evaṃ <pb ed="M" n="3.0277"/> nippariyāyena attānaṃ āvikatvā attani kaṅkhāvitaraṇatthaṃ brāhmaṇaṃ aticāriyamāno <hi rend="bold">vinayassū</hi>ti gāthattayamāha| tattha <hi rend="bold">sallakatto</hi>ti rāgādisallakantano| <hi rend="bold">anuttaro</hi>ti yathā bāhiravejjena vūpasamitarogo imasmiññevattabhāve kuppati, na evaṃ| mayā vūpasamitassa <pb ed="V" n="3.0285"/> pana rogassa bhavantarepi uppatti natthi, tasmā ahaṃ anuttaroti attho| <hi rend="bold">brahmabhūto</hi>ti seṭṭhabhūto| <hi rend="bold">atitulo</hi>ti tulaṃ atīto, nirupamoti attho| <hi rend="bold">mārasenappamaddano</hi>ti kāmā te paṭhamā senāti evaṃ āgatāya mārasenāya pamaddano| <hi rend="bold">sabbāmitte</hi>ti khandhakilesābhisaṅkhāramaccudevaputtamārasaṅkhāte sabbapaccatthike| <hi rend="bold">vasīkatvā</hi>ti attano vase vattetvā| <hi rend="bold">akutobhayo</hi>ti kutoci abhayo|</p>

<p rend="bodytext">evaṃ vutte selo brāhmaṇo tāvadeva bhagavati sañjātapasādo pabbajjāpekkho hutvā <hi rend="bold">imaṃ bhonto</hi>ti gāthattayamāha| tattha <hi rend="bold">kaṇhābhijātiko</hi>ti caṇḍālādinīcakule jāto| tato tepi māṇavakā pabbajjāpekkhā hutvā <hi rend="bold">evañce ruccati, bhoto</hi>ti gāthamāhaṃsu| atha selo tesu māṇavakesu tuṭṭhacitto te ca dassento pabbajjaṃ yācanto <hi rend="bold">‘‘brāhmaṇā’’</hi>ti gāthamāha|</p>

<p rend="bodytext">tato <pb ed="P" n="3.0406"/> bhagavā yasmā selo atīte padumuttarassa bhagavato sāsane tesaṃyeva tiṇṇaṃ purisasatānaṃ gaṇaseṭṭho hutvā tehi saddhiṃ pariveṇaṃ kāretvā dānādīni puññāni katvā tena kammena devamanussasampattiṃ anubhavamāno pacchime bhave tesaṃyeva ācariyo hutvā nibbatto, tañca tesaṃ kammaṃ vimuttiparipākāya paripakkaṃ ehibhikkhubhāvassa ca upanissayabhūtaṃ, tasmā te sabbeva ehibhikkhupabbajjaṃ pabbājento <hi rend="bold">svākkhāta</hi>nti gāthamāha| tattha <hi rend="bold">sandiṭṭhika</hi>nti sayameva daṭṭhabbaṃ paccakkhaṃ| <hi rend="bold">akālika</hi>nti maggānantaraphaluppattiyā na kālantaraṃ pattabbaphalaṃ| <hi rend="bold">yattha amoghā</hi>ti yasmiṃ maggabrahmacariye appamattassa sikkhattayapūraṇena sikkhato pabbajjā amoghā hoti, saphalāti attho| evañca vatvā ‘‘etha bhikkhavo’’ti bhagavā avoca| te sabbe pattacīvaradharā hutvā ākāsenāgantvā vassasatikattherā viya suvinītā bhagavantaṃ abhivādayiṃsu| evamimaṃ tesaṃ ehibhikkhubhāvaṃ sandhāya ‘‘alattha kho selo’’tiādi vuttaṃ|</p>

<p rend="bodytext" n="400"><hi rend="paranum">400</hi><hi rend="dot">.</hi> <hi rend="bold">imāhī</hi>ti <pb ed="M" n="3.0278"/> imāhi keṇiyassa cittānukūlāhi gāthāhi| tattha aggiparicariyaṃ vinā brāhmaṇānaṃ yaññābhāvato ‘‘aggihuttamukhā yaññā’’ti vuttaṃ| aggihuttaseṭṭhā aggijuhanappadhānāti attho| vede sajjhāyantehi paṭhamaṃ sajjhāyitabbato, sāvittī, ‘‘chandaso mukha’’nti vutto| manussānaṃ <pb ed="P" n="3.0407"/> seṭṭhato rājā ‘‘mukha’’nti vutto| nadīnaṃ ādhārato paṭisaraṇato ca sāgaro ‘‘mukha’’nti vutto| candayogavasena ‘‘ajja kattikā ajja rohiṇī’’ti saññāṇato <pb ed="V" n="3.0286"/> ālokakaraṇato sommabhāvato ca ‘‘nakkhattānaṃ mukhaṃ cando’’ti vuttaṃ| tapantānaṃ aggattā ādicco ‘‘tapataṃ mukha’’nti vutto| dakkhiṇeyyānaṃ pana aggattā visesena tasmiṃ samaye buddhappamukhaṃ saṅghaṃ sandhāya ‘‘puññaṃ ākaṅkhamānānaṃ, saṅgho eva yajataṃ mukha’’nti vuttaṃ| tena saṅgho puññassa āyamukhanti dasseti|</p>

<p rend="bodytext">yaṃ taṃ <hi rend="bold">saraṇa</hi>nti aññaṃ byākaraṇagāthamāha| tassattho – pañcahi cakkhūhi cakkhumā bhagavā yasmā mayaṃ ito aṭṭhame divase taṃ saraṇaṃ āgatamhā, tasmā attanā tava sāsane anuttarena damathena dantāmhā, aho te saraṇassa ānubhāvoti|</p>

<p rend="bodytext">tato paraṃ bhagavantaṃ dvīhi gāthāhi thometvā tatiyāya vandanaṃ yācanto <hi rend="bold">bhikkhavo tisatā ime</hi>tiādimāhāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">selasuttavaṇṇanā niṭṭhitā|</p>

</xml>