<xml src="s0201a-m48.xml">

<p rend="subhead"><pgroup id="m48"/><readunit id="m48">8. kosambiyasuttavaṇṇanā</readunit></p>

<p n="491"> <hi rend="bold">evaṃ</hi> <pb ed="V" n="2.0284"/> <hi rend="bold">me suta</hi>nti kosambiyasuttaṃ| tattha <hi rend="bold">kosambiya</hi>nti evaṃnāmake nagare| tassa kira nagarassa ārāmapokkharaṇīādīsu tesu tesu ṭhānesu kosambarukkhāva ussannā ahesuṃ, tasmā kosambīti saṅkhaṃ agamāsi| kusambassa <pb ed="P" n="2.0390"/> nāma isino assamato avidūre māpitattātipi <pb ed="M" n="2.0288"/> eke| <hi rend="bold">ghositārāme</hi>ti ghositaseṭṭhinā kārite ārāme|</p>

<p>pubbe kira addilaraṭṭhaṃ nāma ahosi| tato kotūhalako nāma daliddo chātakabhayena saputtadāro kedāraparicchinnaṃ subhikkhaṃ raṭṭhaṃ gacchanto puttaṃ vahituṃ asakkonto chaḍḍetvā agamāsi| mātā nivattitvā taṃ gahetvā gatā| te ekaṃ gopālakagāmakaṃ pavisiṃsu, gopālakānañca tadā pahatapāyaso paṭiyatto hoti, tato pāyasaṃ labhitvā bhuñjiṃsu| atha so puriso pahūtapāyasaṃ bhuñjitvā jirāpetuṃ asakkonto rattibhāge kālaṃ katvā tattheva sunakhiyā kucchimhi paṭisandhiṃ gahetvā kukkuro jāto| so gopālakassa piyo ahosi manāpo, gopālako ca paccekabuddhaṃ upaṭṭhāsi| paccekabuddhopi bhattakiccāvasāne kukkurassa ekaṃ piṇḍaṃ deti| so paccekabuddhe sinehaṃ uppādetvā gopālakena saddhiṃ paṇṇasālampi gacchati|</p>

<p>so gopālake asannihite bhattavelāya sayameva gantvā kālārocanatthaṃ paṇṇasāladvāre bhussati, antarāmaggepi caṇḍamige disvā bhussitvā palāpeti| so paccekabuddhe mudukena cittena kālaṃ katvā devaloke nibbatti| tatrassa ghosakadevaputtotveva nāmaṃ ahosi| so devalokato cavitvā kosambiyaṃ ekasmiṃ kulaghare nibbatti| taṃ aputtako seṭṭhi tassa mātāpitūnaṃ dhanaṃ datvā puttaṃ katvā aggahesi| atha so attano putte jāte sattakkhattuṃ mārāpetuṃ upakkami| so puññavantatāya sattasupi ṭhānesu maraṇaṃ appatvā avasāne ekāya seṭṭhidhītāya veyyattiyena laddhajīviko aparabhāge pituaccayena seṭṭhiṭṭhānaṃ patvā <hi rend="bold">ghositaseṭṭhi</hi> nāma <pb ed="V" n="2.0285"/> jāto| aññepi kosambiyaṃ kukkuṭaseṭṭhi pāvārikaseṭṭhīti dve seṭṭhino santi| imehi saddhiṃ tayo ahesuṃ|</p>

<p>tena <pb ed="P" n="2.0391"/> ca samayena tesaṃ sahāyakānaṃ seṭṭhīnaṃ kulūpakā pañcasatā isayo pabbatapāde vasiṃsu| te kālena kālaṃ loṇambilasevanatthāya manussapathaṃ āgacchanti| athekasmiṃ vāre gimhasamaye manussapathaṃ <pb ed="M" n="2.0289"/> āgacchantā nirudakamahākantāraṃ atikkamitvā kantārapariyosāne mahantaṃ nigrodharukkhaṃ disvā cintesuṃ – ‘‘yādiso ayaṃ rukkho, addhā ettha mahesakkhāya devatāya bhavitabbaṃ, sādhu vatassa, sace no pānīyaṃ vā bhojanīyaṃ vā dadeyyā’’ti| devatā isīnaṃ ajjhāsayaṃ viditvā imesaṃ saṅgahaṃ karissāmīti attano ānubhāvena viṭapantarato naṅgalasīsamattaṃ udakadhāraṃ pavattesi| isigaṇo rajatakkhandhasadisaṃ udakavaṭṭiṃ disvā attano bhājanehi udakaṃ gahetvā paribhogaṃ katvā cintesi – ‘‘devatāya amhākaṃ paribhogudakaṃ dinnaṃ, idaṃ pana agāmakaṃ mahāaraññaṃ, sādhu vatassa, sace no āhārampi dadeyyā’’ti| devatā isīnaṃ upasaṃkappanavasena dibbāni yāgukhajjakādīni datvā santappesi| isayo cintayiṃsu – ‘‘devatāya amhākaṃ paribhogudakampi bhojanampi sabbaṃ dinnaṃ, sādhu vatassa, sace no attānaṃ dasseyyā’’ti|</p>

<p>devatā tesaṃ ajjhāsayaṃ viditvā upaḍḍhakāyaṃ dassesi| te āhaṃsu – ‘‘devate, mahatī te sampatti, kiṃ kammaṃ katvā imaṃ sampattiṃ adhigatāsī’’ti? bhante, nātimahantaṃ parittakaṃ kammaṃ katvāti| upaḍḍhuposathakammaṃ nissāya hi devatāya sā sampatti laddhā|</p>

<p>anāthapiṇḍikassa kira gehe ayaṃ devaputto kammakāro ahosi| seṭṭhissa hi gehe uposathadivasesu antamaso dāsakammakāre upādāya sabbo jano uposathiko hoti| ekadivasaṃ ayaṃ kammakāro ekakova pāto uṭṭhāya kammantaṃ gato| mahāseṭṭhi nivāpaṃ labhanamanusse sallakkhento etassevekassa araññaṃ gatabhāvaṃ ñatvā assa sāyamāsatthāya nivāpaṃ adāsi| bhattakārikā dāsī ekasseva bhattaṃ pacitvā araññato āgatassa bhattaṃ vaḍḍhetvā adāsi, kammakāro āha – ‘‘aññesu divasesu imasmiṃ kāle gehaṃ ekasaddaṃ ahosi, ajja ativiya sannisinnaṃ, kiṃ nu kho eta’’nti<pb ed="P" n="2.0392"/>? tassa sā ācikkhi – ‘‘ajja <pb ed="V" n="2.0286"/> imasmiṃ gehe sabbe manussā uposathikā, mahāseṭṭhi tuyhevekassa nivāpaṃ adāsī’’ti| evaṃ ammāti? āma sāmīti| imasmiṃ kāle uposathaṃ samādinnassa uposathakammaṃ hoti na hotīti mahāseṭṭhiṃ puccha ammāti? tāya gantvā pucchito mahāseṭṭhi āha – ‘‘sakaluposathakammaṃ na hoti, upaḍḍhakammaṃ pana hoti, uposathiko hotū’’ti<pb ed="M" n="2.0290"/>| kammakāro bhattaṃ abhuñjitvā mukhaṃ vikkhāletvā uposathiko hutvā vasanaṭṭhānaṃ gantvā nipajji| tassa āhāraparikkhīṇakāyassa rattiṃ vāto kuppi| so paccūsasamaye kālaṃ katvā upaḍḍhuposathakammanissandena mahāvaṭṭaniaṭaviyaṃ nigrodharukkhe devaputto hutvā nibbatti| so taṃ pavattiṃ isīnaṃ ārocesi|</p>

<p>isayo tumhehi mayaṃ buddho, dhammo, saṅghoti asutapubbaṃ sāvitā, uppanno nu kho loke buddhoti? āma, bhante, uppannoti| idāni kuhiṃ vasatīti? sāvatthiṃ nissāya jetavane, bhanteti| isayo tiṭṭhatha tāva tumhe mayaṃ satthāraṃ passissāmāti haṭṭhatuṭṭhā nikkhamitvā anupubbena kosambinagaraṃ sampāpuṇiṃsu| mahāseṭṭhino, ‘‘isayo āgatā’’ti paccuggamanaṃ katvā, ‘‘sve amhākaṃ bhikkhaṃ gaṇhatha, bhante’’ti nimantetvā punadivase isigaṇassa mahādānaṃ adaṃsu| isayo bhuñjitvāva gacchāmāti āpucchiṃsu| tumhe, bhante, aññasmiṃ kāle ekampi māsaṃ dvepi tayopi cattāropi māse vasitvā gacchatha| imasmiṃ pana vāre hiyyo āgantvā ajjeva gacchāmāti vadatha, kimidanti? āma gahapatayo buddho loke uppanno, na kho pana sakkā jīvitantarāyo vidituṃ, tena mayaṃ turitā gacchāmāti| tena hi, bhante, mayampi gacchāma, amhehi saddhiṃyeva gacchathāti| tumhe agāriyā nāma mahājaṭā, tiṭṭhatha tumhe, mayaṃ puretaraṃ gamissāmāti nikkhamitvā ekasmiṃ ṭhāne dvepi divasāni avasitvā turitagamaneneva sāvatthiṃ patvā jetavanavihāre satthu santikameva agamaṃsu| satthu madhuradhammakathaṃ sutvā sabbeva pabbajitvā arahattaṃ pāpuṇiṃsu|</p>

<p>tepi <pb ed="P" n="2.0393"/> tayo seṭṭhino pañcahi pañcahi sakaṭasatehi sappimadhuphāṇitādīni ceva paṭṭunnadukūlādīni ca ādāya kosambito nikkhamitvā anupubbena sāvatthiṃ patvā jetavanasāmante khandhāvāraṃ bandhitvā satthu santikaṃ gantvā vanditvā paṭisanthāraṃ katvā ekamantaṃ nisīdiṃsu| satthā tiṇṇampi sahāyakānaṃ madhuradhammakathaṃ kathesi| te balavasomanassajātā satthāraṃ nimantetvā <pb ed="V" n="2.0287"/> punadivase mahādānaṃ adaṃsu| puna nimantetvā punadivaseti evaṃ aḍḍhamāsaṃ dānaṃ datvā, ‘‘amhākaṃ janapadaṃ āgamanāya paṭiññaṃ dethā’’ti pādamūle nipajjiṃsu| bhagavā, ‘‘suññāgāre kho gahapatayo tathāgatā abhiramantī’’ti āha| ettāvatā paṭiññā dinnā nāma hotīti gahapatayo <pb ed="M" n="2.0291"/> sallakkhetvā dinnā no bhagavatā paṭiññāti dasabalaṃ vanditvā nikkhamitvā antarāmagge yojane yojane ṭhāne vihāraṃ kāretvā anupubbena kosambiṃ patvā, ‘‘loke buddho uppanno’’ti kathayiṃsu| tayopi janā attano attano ārāme mahantaṃ dhanapariccāgaṃ katvā bhagavato vasanatthāya vihāre kārāpayiṃsu| tattha kukkuṭaseṭṭhinā kārito <hi rend="bold">kukkuṭārāmo</hi> nāma ahosi| pāvārikaseṭṭhinā ambavane kārito <hi rend="bold">pāvārikambavano</hi> nāma ahosi| ghositena kārito <hi rend="bold">ghositārāmo</hi> nāma ahosi| taṃ sandhāya vuttaṃ – ‘‘ghositaseṭṭhinā kārite ārāme’’ti|</p>

<p><hi rend="bold">bhaṇḍanajātā</hi>tiādīsu kalahassa pubbabhāgo bhaṇḍanaṃ nāma, taṃ jātaṃ etesanti <hi rend="bold">bhaṇḍanajātā</hi>| hatthaparāmāsādivasena matthakaṃ patto kalaho jāto etesanti <hi rend="bold">kalahajātā</hi>| viruddhabhūtaṃ vādanti vivādaṃ, taṃ āpannāti <hi rend="bold">vivādāpannā| mukhasattīhī</hi>ti vācāsattīhi| <hi rend="bold">vitudantā</hi>ti vijjhantā| <hi rend="bold">te na ceva aññamaññaṃ saññāpenti na ca saññattiṃ upentī</hi>ti te atthañca kāraṇañca dassetvā neva aññamaññaṃ jānāpenti| sacepi saññāpetuṃ ārabhanti, tathāpi saññattiṃ na upenti, jānituṃ na icchantīti attho| nijjhattiyāpi eseva nayo| ettha ca <hi rend="bold">nijjhattī</hi>ti saññattivevacanamevetaṃ| kasmā panete bhaṇḍanajātā ahesunti? appamattakena kāraṇena|</p>

<p>dve kira bhikkhū ekasmiṃ āvāse vasanti vinayadharo ca suttantiko ca| tesu suttantiko bhikkhu ekadivasaṃ <pb ed="P" n="2.0394"/> vaccakuṭiṃ paviṭṭho ācamanudakāvasesaṃ bhājane ṭhapetvāva nikkhami| vinayadharo pacchā paviṭṭho taṃ udakaṃ disvā nikkhamitvā taṃ bhikkhuṃ pucchi, āvuso, tayā idaṃ udakaṃ ṭhapitanti? āma, āvusoti| tvamettha āpattibhāvaṃ na jānāsīti? āma na jānāmīti| hoti, āvuso, ettha āpattīti| sace hoti desessāmīti| sace pana te, āvuso, asañcicca asatiyā kataṃ, natthi te āpattīti| so tassā āpattiyā anāpattidiṭṭhi ahosi|</p>

<p>vinayadharo <pb ed="V" n="2.0288"/> attano nissitakānaṃ, ‘‘ayaṃ suttantiko āpattiṃ āpajjamānopi na jānātī’’ti ārocesi| te tassa nissitake disvā – ‘‘tumhākaṃ upajjhāyo āpattiṃ āpajjitvāpi āpattibhāvaṃ na jānātī’’ti āhaṃsu| te gantvā attano upajjhāyassa ārocesuṃ| so <pb ed="M" n="2.0292"/> evamāha – ‘‘ayaṃ vinayadharo pubbe ‘anāpattī’ti vatvā idāni ‘āpattī’ti vadati, musāvādī eso’’ti| te gantvā, ‘‘tumhākaṃ upajjhāyo musāvādī’’ti evaṃ aññamaññaṃ kalahaṃ vaḍḍhayiṃsu, taṃ sandhāyetaṃ vuttaṃ|</p>

<p><hi rend="bold">bhagavantaṃ etadavocā</hi>ti etaṃ, ‘‘idha, bhante, kosambiyaṃ bhikkhū bhaṇḍanajātā’’tiādivacanaṃ avoca| tañca kho neva piyakamyatāya na bhedādhippāyena, atha kho atthakāmatāya hitakāmatāya| sāmaggikārako kiresa bhikkhu, tasmāssa etadahosi – ‘‘yathā ime bhikkhū vivādaṃ āraddhā, na sakkā mayā, nāpi aññena bhikkhunā samaggā kātuṃ, appeva nāma sadevake loke appaṭipuggalo bhagavā sayaṃ vā gantvā, attano vā santikaṃ pakkosāpetvā etesaṃ bhikkhūnaṃ khantimettāpaṭisaṃyuttaṃ sāraṇīyadhammadesanaṃ kathetvā sāmaggiṃ kareyyā’’ti atthakāmatāya hitakāmatāya gantvā avoca|</p>

<p n="492"> <hi rend="bold">chayime, bhikkhave, dhammā sāraṇīyā</hi>ti heṭṭhā kalahabhaṇḍanavasena desanā āraddhā| imasmiṃ ṭhāne cha sāraṇīyā dhammā āgatāti evamidaṃ kosambiyasuttaṃ yathānusandhināva gataṃ hoti| tattha <hi rend="bold">sāraṇīyā</hi>ti saritabbayuttā addhāne atikkantepi na pamussitabbā| yo te dhamme pūreti, taṃ sabrahmacārīnaṃ piyaṃ karontīti <hi rend="bold">piyakaraṇā</hi>| garuṃ karontīti <hi rend="bold">garukaraṇā| saṅgahāyā</hi>ti saṅgahaṇatthāya| <hi rend="bold">avivādāyā</hi>ti avivādanatthāya| <hi rend="bold">sāmaggiyā</hi>ti samaggabhāvatthāya<pb ed="P" n="2.0395"/>| <hi rend="bold">ekībhāvāyā</hi>ti ekībhāvatthāya ninnānākaraṇāya| <hi rend="bold">saṃvattantī</hi>ti bhavanti| <hi rend="bold">mettaṃ kāyakamma</hi>nti mettacittena kattabbaṃ kāyakammaṃ| <hi rend="bold">vacīkammamanokammesupi</hi> eseva nayo| imāni bhikkhūnaṃ vasena āgatāni, gihīsupi labbhantiyeva| bhikkhūnañhi mettacittena ābhisamācārikadhammapūraṇaṃ mettaṃ kāyakammaṃ nāma| gihīnaṃ cetiyavandanatthāya bodhivandanatthāya saṅghanimantanatthāya gamanaṃ gāmaṃ piṇḍāya paviṭṭhe bhikkhū disvā paccuggamanaṃ pattapaṭiggahaṇaṃ āsanapaññāpanaṃ anugamananti evamādikaṃ mettaṃ kāyakammaṃ nāma|</p>

<p>bhikkhūnaṃ <pb ed="V" n="2.0289"/> mettacittena ācārapaññattisikkhāpadaṃ, kammaṭṭhānakathanaṃ dhammadesanā tepiṭakampi buddhavacanaṃ <hi rend="bold">mettaṃ vacīkammaṃ</hi> nāma| gihīnañca, ‘‘cetiyavandanatthāya gacchāma, bodhivandanatthāya gacchāma, dhammassavanaṃ karissāma, padīpamālāpupphapūjaṃ karissāma, tīṇi sucaritāni samādāya vattissāma, salākabhattādīni dassāma, vassāvāsikaṃ dassāma, ajja saṅghassa <pb ed="M" n="2.0293"/> cattāro paccaye dassāma, saṅghaṃ nimantetvā khādanīyādīni saṃvidahatha, āsanāni paññāpetha, pānīyaṃ upaṭṭhapetha, saṅghaṃ paccuggantvā ānetha, paññattāsane nisīdāpetvā chandajātā ussāhajātā veyyāvaccaṃ karothā’’tiādikathanakāle mettaṃ vacīkammaṃ nāma|</p>

<p>bhikkhūnaṃ pātova uṭṭhāya sarīrapaṭijagganaṃ cetiyaṅgaṇavattādīni ca katvā vivittāsane nisīditvā, ‘‘imasmiṃ vihāre bhikkhū sukhī hontu, averā abyāpajjhā’’ti cintanaṃ <hi rend="bold">mettaṃ manokammaṃ</hi> nāma| gihīnaṃ ‘‘ayyā sukhī hontu, averā abyāpajjhā’’ti cintanaṃ mettaṃ manokammaṃ nāma|</p>

<p><hi rend="bold">āvi ceva raho cā</hi>ti sammukhā ca parammukhā ca| tattha navakānaṃ cīvarakammādīsu sahāyabhāvūpagamanaṃ sammukhā mettaṃ kāyakammaṃ nāma| therānaṃ pana pādadhovanavandanabījanadānādibhedampi sabbaṃ sāmīcikammaṃ sammukhā mettaṃ kāyakammaṃ nāma| ubhayehipi dunnikkhittānaṃ dārubhaṇḍādīnaṃ tesu avamaññaṃ akatvā attanā <pb ed="P" n="2.0396"/> dunnikkhittānaṃ viya paṭisāmanaṃ parammukhā mettaṃ kāyakammaṃ nāma| devatthero tissattheroti evaṃ paggayha vacanaṃ sammukhā mettaṃ vacīkammaṃ nāma| vihāre asantaṃ pana paripucchantassa, kuhiṃ amhākaṃ devatthero, amhākaṃ tissatthero kadā nu kho āgamissatīti evaṃ mamāyanavacanaṃ parammukhā mettaṃ vacīkammaṃ nāma| mettāsinehasiniddhāni pana nayanāni ummīletvā suppasannena mukhena olokanaṃ sammukhā mettaṃ manokammaṃ nāma| devatthero, tissatthero arogo hotu appābādhoti samannāharaṇaṃ parammukhā mettaṃ manokammaṃ nāma|</p>

<p><hi rend="bold">lābhā</hi>ti cīvarādayo laddhapaccayā| <hi rend="bold">dhammikā</hi>ti kuhanādibhedaṃ micchājīvaṃ vajjetvā dhammena samena bhikkhācariyavattena uppannā| <hi rend="bold">antamaso pattapariyāpannamattampī</hi>ti pacchimakoṭiyā patte pariyāpannaṃ pattassa antogataṃ dvattikaṭacchubhikkhāmattampi| <hi rend="bold">appaṭivibhattabhogī</hi>ti ettha dve paṭivibhattāni <pb ed="V" n="2.0290"/> nāma āmisapaṭivibhattaṃ puggalapaṭivibhattañca| tattha, ‘‘ettakaṃ dassāmi, ettakaṃ na dassāmī’’ti evaṃ cittena vibhajanaṃ āmisapaṭivibhattaṃ nāma| ‘‘asukassa dassāmi, asukassa na dassāmī’’ti evaṃ cittena vibhajanaṃ pana puggalapaṭivibhattaṃ nāma| tadubhayampi akatvā yo appaṭivibhattaṃ bhuñjati, ayaṃ <hi rend="bold">appaṭivibhattabhogī</hi> nāma|</p>

<p><hi rend="bold">sīlavantehi</hi> <pb ed="M" n="2.0294"/> <hi rend="bold">sabrahmacārīhi sādhāraṇabhogī</hi>ti ettha sādhāraṇabhogino idaṃ lakkhaṇaṃ, yaṃ yaṃ paṇītaṃ labbhati, taṃ taṃ neva lābhena lābhaṃ jigīsanāmukhena gihīnaṃ deti, na attanā paribhuñjati; paṭiggaṇhantova saṅghena sādhāraṇaṃ hotūti gahetvā gaṇḍiṃ paharitvā paribhuñjitabbaṃ saṅghasantakaṃ viya passati| idaṃ pana sāraṇīyadhammaṃ ko pūreti, ko na pūretīti? dussīlo tāva na pūreti| na hi tassa santakaṃ sīlavantā gaṇhanti| parisuddhasīlo pana vattaṃ akhaṇḍento pūreti|</p>

<p>tatridaṃ vattaṃ – yo hi odissakaṃ katvā mātu vā pitu vā ācariyupajjhāyādīnaṃ vā deti, so dātabbaṃ deti, sāraṇīyadhammo <pb ed="P" n="2.0397"/> panassa na hoti, palibodhajagganaṃ nāma hoti| sāraṇīyadhammo hi muttapalibodhasseva vaṭṭati, tena pana odissakaṃ dentena gilānagilānupaṭṭhākāgantukagamikānañceva navapabbajitassa ca saṅghāṭipattaggahaṇaṃ ajānantassa dātabbaṃ| etesaṃ datvā avasesaṃ therāsanato paṭṭhāya thokaṃ thokaṃ adatvā yo yattakaṃ gaṇhāti, tassa tattakaṃ dātabbaṃ| avasiṭṭhe asati puna piṇḍāya caritvā therāsanato paṭṭhāya yaṃ yaṃ paṇītaṃ, taṃ taṃ datvā sesaṃ paribhuñjitabbaṃ, ‘‘sīlavantehī’’ti vacanato dussīlassa adātumpi vaṭṭati|</p>

<p>ayaṃ pana sāraṇīyadhammo susikkhitāya parisāya supūro hoti, no asikkhitāya parisāya| susikkhitāya hi parisāya yo aññato labhati, so na gaṇhāti, aññato alabhantopi pamāṇayuttameva gaṇhāti, na atirekaṃ| ayañca pana sāraṇīyadhammo evaṃ punappunaṃ piṇḍāya caritvā laddhaṃ laddhaṃ dentassāpi dvādasahi vassehi pūrati, na tato oraṃ| sace hi dvādasamepi vasse sāraṇīyadhammapūrako piṇḍapātapūraṃ pattaṃ āsanasālāyaṃ ṭhapetvā nahāyituṃ gacchati, saṅghatthero ca kasseso pattoti? sāraṇīyadhammapūrakassāti vutte – ‘‘āharatha na’’nti sabbaṃ <pb ed="V" n="2.0291"/> piṇḍapātaṃ vicāretvā bhuñjitvā ca rittapattaṃ ṭhapeti| atha so bhikkhu rittapattaṃ disvā, ‘‘mayhaṃ asesetvāva paribhuñjiṃsū’’ti domanassaṃ uppādeti, sāraṇīyadhammo bhijjati, puna dvādasa vassāni pūretabbo <pb ed="M" n="2.0295"/> hoti, titthiyaparivāsasadiso hesa| sakiṃ khaṇḍe jāte puna pūretabbova| yo pana, ‘‘lābhā vata me, suladdhaṃ vata me, yassa me pattagataṃ anāpucchāva sabrahmacārī paribhuñjantī’’ti somanassaṃ janeti, tassa puṇṇo nāma hoti|</p>

<p>evaṃ pūritasāraṇīyadhammassa pana neva issā, na macchariyaṃ hoti, so manussānaṃ piyo hoti, sulabhapaccayo; pattagatamassa dīyamānampi na khīyati, bhājanīyabhaṇḍaṭṭhāne aggabhaṇḍaṃ labhati, bhaye vā chātake vā sampatte devatā ussukkaṃ āpajjanti|</p>

<p>tatrimāni vatthūni – leṇagirivāsī tissatthero kira mahāgirigāmaṃ upanissāya vasati| paññāsa mahātherā nāgadīpaṃ <pb ed="P" n="2.0398"/> cetiyavandanatthāya gacchantā girigāme piṇḍāya caritvā kiñci aladdhā nikkhamiṃsu| thero pavisanto te disvā pucchi – ‘‘laddhaṃ, bhante’’ti? vicarimhā, āvusoti| so aladdhabhāvaṃ ñatvā āha – ‘‘yāvāhaṃ, bhante, āgacchāmi, tāva idheva hothā’’ti| mayaṃ, āvuso, paññāsa janā pattatemanamattampi na labhimhāti| nevāsikā nāma, bhante, paṭibalā honti, alabhantāpi bhikkhācāramaggasabhāvaṃ jānantīti| therā āgamiṃsu| thero gāmaṃ pāvisi| dhurageheyeva mahāupāsikā khīrabhattaṃ sajjetvā theraṃ olokayamānā ṭhitā therassa dvāraṃ sampattasseva pattaṃ pūretvā adāsi| so taṃ ādāya therānaṃ santikaṃ gantvā, ‘‘gaṇhatha, bhante’’ti saṅghattheramāha| thero, ‘‘amhehi ettakehi kiñci na laddhaṃ, ayaṃ sīghameva gahetvā āgato, kiṃ nu kho’’ti sesānaṃ mukhaṃ olokesi| thero olokanākāreneva ñatvā – ‘‘dhammena samena laddhapiṇḍapāto, nikkukkuccā gaṇhatha bhante’’tiādito paṭṭhāya sabbesaṃ yāvadatthaṃ datvā attanāpi yāvadatthaṃ bhuñji|</p>

<p>atha naṃ bhattakiccāvasāne therā pucchiṃsu – ‘‘kadā, āvuso, lokuttaradhammaṃ paṭivijjhī’’ti? natthi me, bhante, lokuttaradhammoti| jhānalābhīsi, āvusoti? etampi me, bhante, natthīti| nanu, āvuso, pāṭihāriyanti? sāraṇīyadhammo me, bhante, pūrito, tassa me <pb ed="V" n="2.0292"/> dhammassa pūritakālato <pb ed="M" n="2.0296"/> paṭṭhāya sacepi bhikkhusatasahassaṃ hoti, pattagataṃ na khīyatīti| sādhu sādhu, sappurisa, anucchavikamidaṃ tuyhanti| idaṃ tāva <hi rend="bold">pattagataṃ na khīyatī</hi>ti ettha vatthu|</p>

<p>ayameva pana thero cetiyapabbate giribhaṇḍamahāpūjāya dānaṭṭhānaṃ gantvā, ‘‘imasmiṃ ṭhāne kiṃ varabhaṇḍa’’nti pucchati| dve sāṭakā, bhanteti| ete mayhaṃ pāpuṇissantīti| taṃ sutvā amacco rañño ārocesi – ‘‘eko daharo evaṃ vadatī’’ti| ‘‘daharassevaṃ cittaṃ, mahātherānaṃ pana sukhumasāṭakā vaṭṭantī’’ti vatvā, ‘‘mahātherānaṃ dassāmī’’ti ṭhapesi| tassa bhikkhusaṅghe paṭipāṭiyā ṭhite dentassa matthake ṭhapitāpi te sāṭakā hatthaṃ nārohanti, aññeva ārohanti| daharassa dānakāle pana hatthaṃ āruḷhā| so <pb ed="P" n="2.0399"/> tassa hatthe ṭhapetvā amaccassa mukhaṃ oloketvā daharaṃ nisīdāpetvā dānaṃ datvā saṅghaṃ vissajjetvā daharassa santike nisīditvā, ‘‘kadā, bhante, imaṃ dhammaṃ paṭivijjhitthā’’ti āha| so pariyāyenapi asantaṃ avadanto, ‘‘natthi mayhaṃ, mahārāja, lokuttaradhammo’’ti āha| nanu, bhante, pubbeva avacutthāti? āma, mahārāja, sāraṇīyadhammapūrako ahaṃ, tassa me dhammassa pūritakālato paṭṭhāya bhājanīyabhaṇḍaṭṭhāne aggabhaṇḍaṃ pāpuṇātīti| sādhu sādhu, bhante, anucchavikamidaṃ tumhākanti vanditvā pakkāmi| idaṃ <hi rend="bold">bhājanīyabhaṇḍaṭṭhāne aggabhaṇḍaṃ pāpuṇātī</hi>ti ettha vatthu|</p>

<p>brāhmaṇatissabhaye pana bhātaragāmavāsino nāgattheriyā anārocetvāva palāyiṃsu| therī paccūsakāle, ‘‘ativiya appanigghoso gāmo, upadhāretha tāvā’’ti daharabhikkhuniyo āha| tā gantvā sabbesaṃ gatabhāvaṃ ñatvā āgamma theriyā ārocesuṃ| sā sutvā, ‘‘mā tumhe tesaṃ gatabhāvaṃ cintayittha, attano uddesaparipucchāyonisomanasikāresuyeva yogaṃ karothā’’ti vatvā bhikkhācāravelāya pārupitvā attadvādasamā gāmadvāre nigrodharukkhamūle aṭṭhāsi| rukkhe adhivatthā devatā dvādasannampi bhikkhunīnaṃ piṇḍapātaṃ datvā, ‘‘ayye, aññattha mā gacchatha, niccaṃ idheva ethā’’ti āha| theriyā pana kaniṭṭhabhātā <pb ed="M" n="2.0297"/> nāgatthero nāma atthi| so, ‘‘mahantaṃ bhayaṃ, na sakkā idha yāpetuṃ, paratīraṃ gamissāmāti attadvādasamova attano vasanaṭṭhānā nikkhanto theriṃ disvā gamissāmī’’ti bhātaragāmaṃ āgato| therī, ‘‘therā āgatā’’ti sutvā tesaṃ santikaṃ gantvā, kiṃ ayyāti pucchi| so taṃ pavattiṃ ācikkhi| sā, ‘‘ajja ekadivasaṃ vihāreyeva vasitvā sveva gamissathā’’ti āha| therā vihāraṃ agamaṃsu|</p>

<p>therī <pb ed="V" n="2.0293"/> punadivase rukkhamūle piṇḍāya caritvā theraṃ upasaṅkamitvā, ‘‘imaṃ piṇḍapātaṃ paribhuñjathā’’ti āha| thero, ‘‘vaṭṭissati therī’’ti vatvā tuṇhī aṭṭhāsi| dhammiko tātā piṇḍapāto <pb ed="P" n="2.0400"/> kukkuccaṃ akatvā paribhuñjathāti| vaṭṭissati therīti| sā pattaṃ gahetvā ākāse khipi, patto ākāse aṭṭhāsi| thero, ‘‘sattatālamatte ṭhitampi bhikkhunībhattameva, therīti vatvā bhayaṃ nāma sabbakālaṃ na hoti, bhaye vūpasante ariyavaṃsaṃ kathayamāno, ‘bho piṇḍapātika bhikkhunībhattaṃ bhuñjitvā vītināmayitthā’ti cittena anuvadiyamāno santhambhetuṃ na sakkhissāmi, appamattā hotha theriyo’’ti maggaṃ āruhi|</p>

<p>rukkhadevatāpi, ‘‘sace thero theriyā hatthato piṇḍapātaṃ paribhuñjissati, na naṃ nivattessāmi, sace pana na paribhuñjissati, nivattessāmī’’ti cintayamānā ṭhatvā therassa gamanaṃ disvā rukkhā oruyha pattaṃ, bhante, dethāti pattaṃ gahetvā theraṃ rukkhamūlaṃyeva ānetvā āsanaṃ paññāpetvā piṇḍapātaṃ datvā katabhattakiccaṃ paṭiññaṃ kāretvā dvādasa bhikkhuniyo, dvādasa ca bhikkhū satta vassāni upaṭṭhahi| idaṃ <hi rend="bold">devatā ussukkaṃ āpajjantī</hi>ti ettha vatthu, tatra hi therī sāraṇīyadhammapūrikā ahosi|</p>

<p><hi rend="bold">akhaṇḍānī</hi>tiādīsu yassa sattasu āpattikkhandhesu ādimhi vā ante vā sikkhāpadaṃ bhinnaṃ hoti, tassa sīlaṃ pariyante chinnasāṭako viya <hi rend="bold">khaṇḍaṃ</hi> nāma| yassa pana vemajjhe bhinnaṃ, tassa majjhe chiddasāṭako viya <hi rend="bold">chiddaṃ</hi> nāma hoti| yassa pana paṭipāṭiyā dve tīṇi bhinnāni, tassa piṭṭhiyaṃ vā kucchiyaṃ vā uṭṭhitena visabhāgavaṇṇena kāḷarattādīnaṃ aññataravaṇṇā gāvī viya <hi rend="bold">sabalaṃ</hi> nāma hoti| yassa pana antarantarā bhinnāni, tassa <pb ed="M" n="2.0298"/> antarantarā visabhāgabinducitrā gāvī viya <hi rend="bold">kammāsaṃ</hi> nāma hoti| yassa pana sabbena sabbaṃ abhinnāni, tassa tāni sīlāni <hi rend="bold">akhaṇḍāni acchiddāni asabalāni akammāsāni</hi> nāma honti| tāni panetāni taṇhādāsabyato mocetvā bhujissabhāvakaraṇato <hi rend="bold">bhujissāni</hi>| buddhādīhi viññūhi pasatthattā <hi rend="bold">viññuppasatthāni</hi>| taṇhādiṭṭhīhi aparāmaṭṭhattā, ‘‘idaṃ nāma tvaṃ āpannapubbo’’ti kenaci parāmaṭṭhuṃ asakkuṇeyyattā ca <hi rend="bold">aparāmaṭṭhāni</hi>| upacārasamādhiṃ vā appanāsamādhiṃ vā saṃvattayantīti <hi rend="bold">samādhisaṃvattanikānī</hi>ti vuccanti| <hi rend="bold">sīlasāmaññagato</hi> <pb ed="P" n="2.0401"/> <hi rend="bold">viharatī</hi>ti tesu tesu disābhāgesu viharantehi bhikkhūhi saddhiṃ samānabhāvūpagatasīlo viharati<pb ed="V" n="2.0294"/>| sotāpannādīnañhi sīlaṃ samuddantarepi devalokepi vasantānaṃ aññesaṃ sotāpannādīnaṃ sīlena samānameva hoti, natthi maggasīle nānattaṃ, taṃ sandhāyetaṃ vuttaṃ|</p>

<p><hi rend="bold">yāyaṃ diṭṭhī</hi>ti maggasampayuttā sammādiṭṭhi| <hi rend="bold">ariyā</hi>ti niddosā| <hi rend="bold">niyyātī</hi>ti <hi rend="bold">niyyānikā| takkarassā</hi>ti yo tathākārī hoti| <hi rend="bold">dukkhakkhayāyā</hi>ti sabbadukkhakkhayatthaṃ| <hi rend="bold">diṭṭhisāmaññagato</hi>ti samānadiṭṭhibhāvaṃ upagato hutvā viharati| <hi rend="bold">agga</hi>nti jeṭṭhakaṃ| sabbagopānasiyo saṅgaṇhātīti <hi rend="bold">saṅgāhikaṃ</hi>| sabbagopānasīnaṃ saṅghāṭaṃ karotīti <hi rend="bold">saṅghāṭanikaṃ</hi>| saṅghāṭaniyanti attho| <hi rend="bold">yadidaṃ kūṭa</hi>nti yametaṃ kūṭāgārakaṇṇikāsaṅkhātaṃ kūṭaṃ nāma| pañcabhūmikādipāsādā hi kūṭabaddhāva tiṭṭhanti| yasmiṃ patite mattikaṃ ādiṃ katvā sabbe patanti| tasmā evamāha| <hi rend="bold">evameva kho</hi>ti yathā kūṭaṃ kūṭāgārassa, evaṃ imesampi sāraṇīyadhammānaṃ yā ayaṃ ariyā diṭṭhi, sā aggā ca saṅgāhikā ca saṅghāṭaniyā cāti daṭṭhabbā|</p>

<p n="493"> <hi rend="bold">kathañca, bhikkhave, yāyaṃ diṭṭhī</hi>ti ettha, bhikkhave, yāyaṃ sotāpattimaggadiṭṭhi ariyā niyyānikā niyyāti takkarassa sammā dukkhakkhayāyāti vuttā, sā kathaṃ kena kāraṇena niyyātīti attho| <hi rend="bold">pariyuṭṭhitacittova hotī</hi>ti ettāvatāpi pariyuṭṭhitacittoyeva nāma hotīti attho| esa nayo sabbattha| <hi rend="bold">suppaṇihitaṃ me mānasa</hi>nti mayhaṃ cittaṃ suṭṭhu ṭhapitaṃ| <hi rend="bold">saccānaṃ bodhāyā</hi>ti catunnaṃ saccānaṃ bodhatthāya| <hi rend="bold">ariya</hi>ntiādīsu taṃ ñāṇaṃ yasmā ariyānaṃ hoti, na puthujjanānaṃ, tasmā <hi rend="bold">ariya</hi>nti vuttaṃ| yesaṃ pana lokuttaradhammopi atthi, tesaṃyeva hoti, na <pb ed="M" n="2.0299"/> aññesaṃ, tasmā <hi rend="bold">lokuttara</hi>nti vuttaṃ| puthujjanānaṃ pana abhāvato <hi rend="bold">asādhāraṇaṃ puthujjanehī</hi>ti vuttaṃ| esa nayo sabbavāresu|</p>

<p n="494"> <hi rend="bold">labhāmi paccattaṃ samatha</hi>nti attano citte samathaṃ labhāmīti attho| <hi rend="bold">nibbutiyampi</hi> eseva nayo| ettha ca <hi rend="bold">samatho</hi>ti ekaggatā| <hi rend="bold">nibbutī</hi>ti kilesavūpasamo|</p>

<p n="495"> <hi rend="bold">tathārūpāya diṭṭhiyā</hi>ti evarūpāya sotāpattimaggadiṭṭhiyā|</p>

<p n="496"> <hi rend="bold">dhammatāyā</hi>ti sabhāvena| <hi rend="bold">dhammatā esā</hi>ti sabhāvo <pb ed="P" n="2.0402"/> esa| <hi rend="bold">vuṭṭhānaṃ paññāyatī</hi>ti saṅghakammavasena <pb ed="V" n="2.0295"/> vā desanāya vā vuṭṭhānaṃ dissati| ariyasāvako hi āpattiṃ āpajjanto garukāpattīsu kuṭikārasadisaṃ, lahukāpattīsu sahaseyyādisadisaṃ acittakāpattiṃyeva āpajjati, tampi asañcicca, no sañcicca, āpannaṃ na paṭicchādeti| tasmā <hi rend="bold">atha kho naṃ khippamevā</hi>tiādimāha| <hi rend="bold">daharo</hi>ti taruṇo| <hi rend="bold">kumāro</hi>ti na mahallako| <hi rend="bold">mando</hi>ti cakkhusotādīnaṃ mandatāya mando| <hi rend="bold">uttānaseyyako</hi>ti atidaharatāya uttānaseyyako, dakkhiṇena vā vāmena vā passena sayituṃ na sakkotīti attho| <hi rend="bold">aṅgāraṃ akkamitvā</hi>ti ito cito ca pasāritena hatthena vā pādena vā phusitvā| evaṃ phusantānaṃ pana manussānaṃ na sīghaṃ hattho jhāyati, tathā hi ekacce hatthena aṅgāraṃ gahetvā parivattamānā dūrampi gacchanti| daharassa pana hatthapādā sukhumālā honti, so phuṭṭhamatteneva dayhamāno cirīti saddaṃ karonto khippaṃ paṭisaṃharati, tasmā idha daharova dassito| mahallako ca dayhantopi adhivāseti, ayaṃ pana adhivāsetuṃ na sakkoti| tasmāpi daharova dassito| <hi rend="bold">desetī</hi>ti āpattipaṭiggāhake sabhāgapuggale sati ekaṃ divasaṃ vā rattiṃ vā anadhivāsetvā rattiṃ caturaṅgepi tame sabhāgabhikkhuno vasanaṭṭhānaṃ gantvā desetiyeva|</p>

<p n="497"> <hi rend="bold">uccāvacānī</hi>ti uccanīcāni| <hi rend="bold">kiṃ karaṇīyānī</hi>ti kiṃ karomīti evaṃ vatvā kattabbakammāni| tattha uccakammaṃ nāma cīvarassa karaṇaṃ rajanaṃ cetiye sudhākammaṃ uposathāgāracetiyagharabodhigharesu kattabbakammanti evamādi| avacakammaṃ nāma pādadhovanamakkhanādikhuddakakammaṃ, atha vā cetiye <pb ed="M" n="2.0300"/> sudhākammādi uccakammaṃ nāma| tattheva kasāvapacanudakānayanakucchakaraṇa niyyāsabandhanādi avacakammaṃ nāma| <hi rend="bold">ussukkaṃ āpanno hotī</hi>ti ussukkabhāvaṃ kattabbataṃ paṭipanno hoti| <hi rend="bold">tibbāpekkho hotī</hi>ti bahalapatthano hoti| <hi rend="bold">thambañca</hi> <pb ed="P" n="2.0403"/> <hi rend="bold">ālumpatī</hi>ti tiṇañca ālumpamānā khādati| <hi rend="bold">vacchakañca apacinātī</hi>ti vacchakañca apaloketi| taruṇavacchā hi gāvī araññe ekato āgataṃ vacchakaṃ ekasmiṃ ṭhāne nipannaṃ pahāya dūraṃ na gacchati, vacchakassa āsannaṭṭhāne caramānā tiṇaṃ ālumpitvā gīvaṃ ukkhipitvā ekantaṃ vacchakameva ca viloketi, evameva sotāpanno uccāvacāni kiṃ karaṇīyāni karonto tanninno hoti, asithilapūrako tibbacchando bahalapatthano hutvāva karoti|</p>

<p>tatridaṃ <pb ed="V" n="2.0296"/> vatthu – mahācetiye kira sudhākamme kariyamāne eko ariyasāvako ekena hatthena sudhābhājanaṃ, ekena kucchaṃ gahetvā sudhākammaṃ karissāmīti cetiyaṅgaṇaṃ āruḷho| eko kāyadaḷhibahulo bhikkhu gantvā therassa santike aṭṭhāsi| thero aññasmiṃ sati papañco hotīti tasmā ṭhānā aññaṃ ṭhānaṃ gato| sopi bhikkhu tattheva agamāsi| thero puna aññaṃ ṭhānanti evaṃ katipayaṭṭhāne āgataṃ, – ‘‘sappurisa mahantaṃ cetiyaṅgaṇaṃ kiṃ aññasmiṃ ṭhāne okāsaṃ na labhathā’’ti āha| na itaro pakkāmīti|</p>

<p n="498"> <hi rend="bold">balatāya samannāgato</hi>ti balena samannāgato| <hi rend="bold">aṭṭhiṃ katvā</hi>ti atthikabhāvaṃ katvā, atthiko hutvāti attho| <hi rend="bold">manasikatvā</hi>ti manasmiṃ karitvā| <hi rend="bold">sabbacetasā samannāharitvā</hi>ti appamattakampi vikkhepaṃ akaronto sakalacittena samannāharitvā| <hi rend="bold">ohitasoto</hi>ti ṭhapitasoto| ariyasāvakā hi piyadhammassavanā honti, dhammassavanaggaṃ gantvā niddāyamānā vā yena kenaci saddhiṃ sallapamānā vā vikkhittacittā vā na nisīdanti, atha kho amataṃ paribhuñjantā viya atittāva honti dhammassavane, atha aruṇaṃ uggacchati| tasmā evamāha|</p>

<p n="500"> <hi rend="bold">dhammatā</hi> <pb ed="M" n="2.0301"/> <hi rend="bold">susamanniṭṭhā hotī</hi>ti sabhāvo suṭṭhu samannesito hoti| <hi rend="bold">sotāpattiphalasacchikiriyāyā</hi>ti karaṇavacanaṃ<pb ed="P" n="2.0404"/>, sotāpattiphalasacchikatañāṇenāti attho| <hi rend="bold">evaṃ sattaṅgasamannāgato</hi>ti evaṃ imehi sattahi mahāpaccavekkhaṇañāṇehi samannāgato| ayaṃ tāva ācariyānaṃ samānakathā| lokuttaramaggo hi bahucittakkhaṇiko nāma natthi|</p>

<p>vitaṇḍavādī pana ekacittakkhaṇiko nāma maggo natthi, ‘‘evaṃ bhāveyya satta vassānī’’ti hi vacanato sattapi vassāni maggabhāvanā honti| kilesā pana lahu chijjantā sattahi ñāṇehi chijjantīti vadati| so suttaṃ āharāti vattabbo, addhā aññaṃ suttaṃ apassanto, ‘‘idamassa paṭhamaṃ ñāṇaṃ adhigataṃ hoti, idamassa dutiyaṃ ñāṇaṃ…pe.… idamassa sattamaṃ ñāṇaṃ adhigataṃ hotī’’ti imameva āharitvā dassessati| tato vattabbo kiṃ panidaṃ suttaṃ neyyatthaṃ nītatthanti| tato vakkhati – ‘‘nītatthatthaṃ, yathāsuttaṃ tatheva attho’’ti| so vattabbo – ‘‘dhammatā susamanniṭṭhā hoti sotāpattiphalasacchikiriyāyāti ettha ko attho’’ti? addhā sotāpattiphalasacchikiriyāyatthoti vakkhati| tato pucchitabbo, ‘‘maggasamaṅgī <pb ed="V" n="2.0297"/> phalaṃ sacchikaroti, phalasamaṅgī’’ti| jānanto, ‘‘phalasamaṅgī sacchikarotī’’ti vakkhati| tato vattabbo, – ‘‘evaṃ sattaṅgasamannāgato kho, bhikkhave, ariyasāvako sotāpattiphalasamannāgato hotīti idha maggaṃ abhāvetvā maṇḍūko viya uppatitvā ariyasāvako phalameva gaṇhissati| mā suttaṃ me laddhanti yaṃ vā taṃ vā avaca| pañhaṃ vissajjentena nāma ācariyasantike vasitvā buddhavacanaṃ uggaṇhitvā attharasaṃ viditvā vattabbaṃ hotī’’ti| ‘‘imāni satta ñāṇāni ariyasāvakassa paccavekkhaṇañāṇāneva, lokuttaramaggo bahucittakkhaṇiko nāma natthi, ekacittakkhaṇikoyevā’’ti saññāpetabbo| sace sañjānāti sañjānātu| no ce sañjānāti, ‘‘gaccha pātova vihāraṃ pavisitvā yāguṃ pivāhī’’ti uyyojetabbo| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">kosambiyasuttavaṇṇanā niṭṭhitā|</p>

</xml>