<xml src="s0203a-m135.xml">

<p rend="subhead"><pgroup id="m135"/><readunit id="m135">5. cūḷakammavibhaṅgasuttavaṇṇanā</readunit></p>

<p rend="bodytext" n="289"><hi rend="paranum">289</hi><hi rend="dot">.</hi> <hi rend="bold">evaṃ</hi> <pb ed="V" n="4.0184"/> <hi rend="bold">me suta</hi>nti cūḷakammavibhaṅgasuttaṃ| tattha <hi rend="bold">subho</hi>ti so kira dassanīyo ahosi pāsādiko, tenassa aṅgasubhatāya subhotveva nāmaṃ akaṃsu| <hi rend="bold">māṇavo</hi>ti pana taṃ taruṇakāle vohariṃsu, so mahallakakālepi teneva vohārena vohariyati| <hi rend="bold">todeyyaputto</hi>ti todeyyassa nāma pasenadirañño purohitabrāhmaṇassa putto| so kira sāvatthiyā avidūre tudigāmo nāma atthi, tassa adhipatittā todeyyoti saṅkhaṃ gato| mahādhano pana hoti sattāsītikoṭivibhavo paramamaccharī, ‘‘dadato bhogānaṃ aparikkhayo nāma natthī’’ti cintetvā kassaci kiñci na deti| vuttampi cetaṃ –</p>

<p rend="gatha1">‘‘añjanānaṃ khayaṃ disvā, vammikānañca sañcayaṃ|</p>

<p rend="gathalast">madhūnañca samāhāraṃ, paṇḍito gharamāvase’’ti||</p>

<p rend="bodytext">evaṃ adānameva sikkhāpesi| dhuravihāre vasato sammāsambuddhassa yāguuḷuṅgamattaṃ vā bhattakaṭacchumattaṃ vā adatvā dhanalobhena kālaṃ katvā tasmiṃyeva ghare sunakho hutvā nibbatto| subho taṃ sunakhaṃ ativiya piyāyati<pb ed="P" n="5.0009"/>, attano bhuñjanakabhattaṃyeva bhojeti, ukkhipitvā varasayane sayāpeti| atha bhagavā ekadivasaṃ paccūsasamaye lokaṃ volokento taṃ sunakhaṃ disvā – ‘‘todeyyabrāhmaṇo dhanalobhena attanova ghare sunakho hutvā nibbatto, ajja mayi subhassa gharaṃ gate maṃ disvā sunakho bhukkāraṃ karissati, athassāhaṃ ekaṃ vacanaṃ vakkhāmi, so ‘jānāti maṃ samaṇo gotamo’ti gantvā uddhanaṭṭhāne <pb ed="M" n="4.0176"/> nipajjissati| tatonidānaṃ subhassa mayā saddhiṃ eko kathāsallāpo bhavissati, so dhammaṃ sutvā saraṇesu patiṭṭhahissati, sunakho pana kālaṃ katvā niraye nibbattissatī’’ti imaṃ māṇavassa saraṇesu patiṭṭhānabhāvaṃ ñatvā bhagavā taṃ divasaṃ sarīrapaṭijagganaṃ katvā ekakova gāmaṃ pavisitvā nikkhante māṇave taṃ gharaṃ piṇḍāya pāvisi|</p>

<p rend="bodytext">sunakho <pb ed="V" n="4.0185"/> bhagavantaṃ disvā bhukkāraṃ karonto bhagavato samīpaṃ gato| tato naṃ bhagavā etadavoca – ‘‘todeyya tvaṃ pubbepi maṃ bho bhoti paribhavitvā sunakho jāto, idānipi bhukkāraṃ katvā avīciṃ gamissasī’’ti| sunakho taṃ sutvā – ‘‘jānāti maṃ samaṇo gotamo’’ti vippaṭisārī hutvā gīvaṃ onāmetvā uddhanantare chārikāyaṃ nipanno| manussā ukkhipitvā sayane sayāpetuṃ nāsakkhiṃsu| subho āgantvā – ‘‘kenāyaṃ sunakho sayanā oropito’’ti āha| manussā na kenacīti vatvā taṃ pavattiṃ ārocesuṃ| māṇavo sutvā – ‘‘mama pitā brahmaloke nibbatto, todeyyo nāma sunakho natthi| samaṇo pana gotamo pitaraṃ sunakhaṃ karoti, yaṃkiñci esa mukhāruḷhaṃ bhāsatī’’ti kujjhitvā bhagavantaṃ musāvādena niggahetukāmo vihāraṃ gantvā taṃ pavattiṃ pucchi|</p>

<p rend="bodytext">bhagavāpi tassa tatheva vatvā avisaṃvādanatthaṃ āha – ‘‘atthi pana te māṇava pitarā anakkhātaṃ dhana’’nti<pb ed="P" n="5.0010"/>| atthi, bho gotama, satasahassagghanikā suvaṇṇamālā satasahassagghanikā suvaṇṇapādukā satasahassagghanikā suvaṇṇapāti satasahassañca kahāpaṇanti| gaccha taṃ sunakhaṃ appodakapāyāsaṃ bhojāpetvā sayane āropetvā īsakaṃ niddaṃ okkantakāle puccha, sabbaṃ te ācikkhissati| atha naṃ jāneyyāsi ‘‘pitā me eso’’ti| māṇavo – ‘‘sace saccaṃ bhavissati, dhanaṃ lacchāmi, no ce, samaṇaṃ gotamaṃ musāvādena niggaṇhissāmī’’ti dvīhipi kāraṇehi tuṭṭho gantvā tathā akāsi| sunakho – ‘‘ñātomhi iminā’’ti roditvā huṃ hunti karonto dhananidhānaṭṭhānaṃ gantvā pādena pathaviṃ khaṇitvā saññaṃ adāsi, māṇavo dhanaṃ gahetvā – ‘‘bhavapaṭicchannaṃ nāma evaṃ sukhumaṃ paṭisandhiantaraṃ pākaṭaṃ samaṇassa gotamassa, addhā esa sabbaññū’’ti bhagavati pasannacitto cuddasa pañhe abhisaṅkhari| aṅgavijjāpāṭhako kiresa, tenassa <pb ed="M" n="4.0177"/> etadahosi – ‘‘idaṃ dhammapaṇṇākāraṃ gahetvā samaṇaṃ gotamaṃ pañhe pucchissāmī’’ti dutiyagamanena yena bhagavā tenupasaṅkami, tena puṭṭhapañhe pana bhagavā ekappahāreneva vissajjento <hi rend="bold">kammassakā</hi>tiādimāha|</p>

<p rend="bodytext">tattha kammaṃ etesaṃ sakaṃ attano bhaṇḍakanti <hi rend="bold">kammassakā</hi>| kammassa dāyādāti <hi rend="bold">kammadāyādā,</hi> kammaṃ etesaṃ dāyajjaṃ bhaṇḍakanti attho| kammaṃ etesaṃ yoni kāraṇanti <hi rend="bold">kammayonī</hi>| kammaṃ etesaṃ bandhūti <hi rend="bold">kammabandhū,</hi> kammañātakāti attho| kammaṃ etesaṃ paṭisaraṇaṃ patiṭṭhāti <pb ed="V" n="4.0186"/> <hi rend="bold">kammapaṭisaraṇā| yadidaṃ</hi> <pb ed="P" n="5.0011"/> <hi rend="bold">hīnappaṇītatāyā</hi>ti yaṃ idaṃ ‘‘tvaṃ hīno bhava, tvaṃ paṇīto, tvaṃ appāyuko, tvaṃ dīghāyuko…pe.… tvaṃ duppañño bhava, tvaṃ paññavā’’ti evaṃ hīnappaṇītatāya vibhajanaṃ, taṃ na añño koci karoti, kammameva evaṃ satte vibhajatīti attho| na māṇavo kathitassa atthaṃ sañjānāsi, ghanadussapaṭṭenassa mukhaṃ bandhitvā madhuraṃ purato ṭhapitaṃ viya ahosi| mānanissito kiresa paṇḍitamānī, attanā samaṃ na passati| athassa ‘‘kiṃ samaṇo gotamo katheti, yamahaṃ jānāmi, tadeva kathetīti ayaṃ māno mā ahosī’’ti mānabhañjanatthaṃ bhagavā ‘‘āditova duppaṭivijjhaṃ katvā kathessāmi, tato ‘nāhaṃ bho gotama jānāmi, vitthārena me pākaṭaṃ katvā kathethā’ti maṃ yācissati, athassāhaṃ yācitakāle kathessāmi, evañcassa sātthakaṃ bhavissatī’’ti duppaṭivijjhaṃ katvā kathesi|</p>

<p rend="bodytext">idāni so attano appaṭividdhabhāvaṃ pakāsento <hi rend="bold">na kho aha</hi>ntiādimāha|</p>

<p rend="bodytext" n="290"><hi rend="paranum">290</hi><hi rend="dot">.</hi> <hi rend="bold">samattenā</hi>ti paripuṇṇena| <hi rend="bold">samādinnenā</hi>ti gahitena parāmaṭṭhena| <hi rend="bold">appāyukasaṃvattanikā esā, māṇava, paṭipadā yadidaṃ pāṇātipātī</hi>ti yaṃ idaṃ pāṇātipātakammaṃ, esā appāyukasaṃvattanikā paṭipadāti|</p>

<p rend="bodytext">kathaṃ panesā appāyukataṃ karoti? cattāri hi kammāni upapīḷakaṃ upacchedakaṃ janakaṃ upatthambhakanti| balavakammena hi nibbattaṃ pavatte upapīḷakaṃ āgantvā <pb ed="M" n="4.0178"/> atthato evaṃ vadati nāma – ‘‘sacāhaṃ paṭhamataraṃ jāneyyaṃ, na te idha nibbattituṃ dadeyyaṃ, catūsuyeva taṃ apāyesu nibbattāpeyyaṃ| hotu, tvaṃ yattha <pb ed="P" n="5.0012"/> katthaci nibbatta, ahaṃ upapīḷakakammaṃ nāma taṃ pīḷetvā nirojaṃ niyūsaṃ kasaṭaṃ karissāmī’’ti| tato paṭṭhāya taṃ tādisaṃ karoti| kiṃ karoti? parissayaṃ upaneti, bhoge vināseti|</p>

<p rend="bodytext">tattha dārakassa mātukucchiyaṃ nibbattakālato paṭṭhāya mātu assādo vā sukhaṃ vā na hoti, mātāpitūnaṃ pīḷāva uppajjati| evaṃ parissayaṃ upaneti| dārakassa pana mātukucchimhi nibbattakālato paṭṭhāya gehe bhogā udakaṃ patvā loṇaṃ viya rājādīnaṃ vasena nassanti, kumbhadohanadhenuyo khīraṃ na denti, sūratā goṇā caṇḍā honti, kāṇā honti, khujjā <pb ed="V" n="4.0187"/> honti, gomaṇḍale rogo patati, dāsādayo vacanaṃ na karonti, vāpitaṃ sassaṃ na jāyati, gehagataṃ gehe, araññagataṃ araññe nassati, anupubbena ghāsacchādanamattaṃ dullabhaṃ hoti, gabbhaparihāro na hoti, vijātakāle mātuthaññaṃ chijjati, dārako parihāraṃ alabhanto pīḷito nirojo niyūso kasaṭo hoti, idaṃ <hi rend="bold">upapīḷakakammaṃ</hi> nāma|</p>

<p rend="bodytext">dīghāyukakammena pana nibbattassa upacchedakakammaṃ āgantvā āyuṃ chindati| yathā hi puriso aṭṭhusabhagamanaṃ katvā saraṃ khipeyya tamañño dhanuto vimuttamattaṃ muggarena paharitvā tattheva pāteyya, evaṃ dīghāyukakammena nibbattassa upacchedakakammaṃ āyuṃ chindati| kiṃ karoti? corānaṃ aṭaviṃ paveseti, vāḷamacchodakaṃ otāreti, aññataraṃ vā pana saparissayaṭṭhānaṃ upaneti, idaṃ <hi rend="bold">upacchedakakammaṃ</hi> nāma, ‘‘upaghātaka’’ntipi etasseva nāmaṃ|</p>

<p rend="bodytext">paṭisandhinibbattakaṃ pana kammaṃ <hi rend="bold">janakakammaṃ</hi> nāma| appabhogakulādīsu nibbattassa bhogasampadādikaraṇena upatthambhakakammaṃ <hi rend="bold">upatthambhakakammaṃ</hi> <pb ed="P" n="5.0013"/> nāma|</p>

<p rend="bodytext">imesu catūsu purimāni dve akusalāneva, janakaṃ kusalampi akusalampi, upatthambhakaṃ kusalameva| tattha pāṇātipātakammaṃ upacchedakakammena appāyukasaṃvattanikaṃ hoti| pāṇātipātinā vā kataṃ kusalakammaṃ <pb ed="M" n="4.0179"/> uḷāraṃ na hoti, dīghāyukapaṭisandhiṃ janetuṃ na sakkoti| evaṃ pāṇātipāto appāyukasaṃvattaniko hoti| paṭisandhimeva vā niyāmetvā appāyukaṃ karoti, sanniṭṭhānacetanāya vā niraye nibbattati, pubbāparacetanāhi vuttanayena appāyuko hoti|</p>

<p rend="bodytext"><hi rend="bold">dīghāyukasaṃvattanikā esā māṇava paṭipadā</hi>ti ettha parittakammenapi nibbattaṃ pavatte etaṃ pāṇātipātā viratikammaṃ āgantvā atthato evaṃ vadati nāma – ‘‘sacāhaṃ paṭhamataraṃ jāneyyaṃ, na te idha nibbattituṃ dadeyyaṃ, devalokeyeva taṃ nibbattāpeyyaṃ| hotu, tvaṃ yattha katthaci nibbatti, ahaṃ upatthambhakakammaṃ nāma thambhaṃ te karissāmī’’ti upatthambhaṃ karoti| kiṃ karoti? parissayaṃ nāseti, bhoge uppādeti|</p>

<p rend="bodytext">tattha <pb ed="V" n="4.0188"/> dārakassa mātukucchiyaṃ nibbattakālato paṭṭhāya mātāpitūnaṃ sukhameva sātameva hoti| yepi pakatiyā manussāmanussaparissayā honti, te sabbe apagacchanti| evaṃ parissayaṃ nāseti| dārakassa pana mātukucchimhi nibbattakālato paṭṭhāya gehe bhogānaṃ pamāṇaṃ na hoti, nidhikumbhiyo puratopi pacchatopi gehaṃ pavaṭṭamānā pavisanti| mātāpitaro parehi ṭhapitadhanassāpi sammukhībhāvaṃ gacchanti| dhenuyo bahukhīrā honti, goṇā sukhasīlā honti, vappaṭṭhāne sassāni sampajjanti| vaḍḍhiyā vā sampayuttaṃ, tāvakālikaṃ vā dinnaṃ dhanaṃ acoditā sayameva āharitvā denti, dāsādayo suvacā honti, kammantā na parihāyanti| dārako <pb ed="P" n="5.0014"/> gabbhato paṭṭhāya parihāraṃ labhati, komārikavejjā sannihitāva honti| gahapatikule jāto seṭṭhiṭṭhānaṃ, amaccakulādīsu jāto senāpatiṭṭhānādīni labhati| evaṃ bhoge uppādeti| so aparissayo sabhogo ciraṃ jīvatīti| evaṃ apāṇātipātakammaṃ dīghāyukasaṃvattanikaṃ hoti|</p>

<p rend="bodytext">apāṇātipātinā vā kataṃ aññampi kusalaṃ uḷāraṃ hoti, dīghāyukapaṭisandhiṃ janetuṃ sakkoti, evampi dīghāyukasaṃvattanikaṃ hoti| paṭisandhimeva vā niyāmetvā dīghāyukaṃ karoti| sanniṭṭhānacetanāya vā devaloke nibbattati, pubbāparacetanāhi vuttanayena dīghāyuko hoti| iminā nayena sabbapañhavissajjanesu attho veditabbo|</p>

<p rend="bodytext">viheṭhanakammādīnipi <pb ed="M" n="4.0180"/> hi pavatte āgantvā atthato tatheva vadamānāni viya upapīḷanena nibbhogataṃ āpādetvā paṭijagganaṃ alabhantassa roguppādanādīhi vā, viheṭhakādīhi katassa kusalassa anuḷāratāya vā, āditova paṭisandhiniyāmanena vā, vuttanayeneva pubbāparacetanāvasena vā bahvābādhatādīni karonti, apāṇātipāto viya ca aviheṭhanādīnipi appābādhatādīnīti|</p>

<p rend="bodytext" n="293"><hi rend="paranum">293</hi><hi rend="dot">.</hi> ettha pana <hi rend="bold">issāmanako</hi>ti issāsampayuttacitto| <hi rend="bold">upadussatī</hi>ti issāvaseneva upakkosanto dussati| <hi rend="bold">issaṃ bandhatī</hi>ti yavakalāpaṃ bandhanto viya yathā na nassati evaṃ bandhitvā viya ṭhapeti| <hi rend="bold">appesakkho</hi>ti appaparivāro, rattiṃ khitto viya saro na paññāyati, ucchiṭṭhahattho nisīditvā udakadāyakampi na labhati|</p>

<p rend="bodytext" n="294"><hi rend="paranum">294</hi><hi rend="dot">.</hi> <hi rend="bold">na</hi> <pb ed="V" n="4.0189"/> <hi rend="bold">dātā hotī</hi>ti macchariyavasena na dātā hoti| <hi rend="bold">tena kammenā</hi>ti tena macchariyakammena|</p>

<p rend="bodytext" n="295"><hi rend="paranum">295</hi><hi rend="dot">.</hi> <hi rend="bold">abhivādetabba</hi>nti <pb ed="P" n="5.0015"/> abhivādanārahaṃ buddhaṃ vā paccekabuddhaṃ vā ariyasāvakaṃ vā| <hi rend="bold">paccuṭṭhātabbā</hi>dīsupi eseva nayo| imasmiṃ pana pañhavissajjane upapīḷakupatthambhakakammāni na gahetabbāni| na hi pavatte nīcakulinaṃ vā uccākulinaṃ vā sakkā kātuṃ, paṭisandhimeva pana niyāmetvā nīcakuliyaṃ kammaṃ nīcakule nibbatteti, uccākuliyaṃ kammaṃ uccākule|</p>

<p rend="bodytext" n="296"><hi rend="paranum">296</hi><hi rend="dot">.</hi> <hi rend="bold">na paripucchitā hotī</hi>ti ettha pana aparipucchanena niraye na nibbattati| aparipucchako pana ‘‘idaṃ kātabbaṃ, idaṃ na kātabba’’nti na jānāti, ajānanto kātabbaṃ na karoti, akātabbaṃ karoti| tena niraye nibbattati, itaro sagge| <hi rend="bold">iti kho, māṇava…pe.… yadidaṃ hīnappaṇītatāyā</hi>ti satthā desanaṃ yathānusandhiṃ pāpesi| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷakammavibhaṅgasuttavaṇṇanā niṭṭhitā|</p>

<p rend="centre">subhasuttantipi vuccati|</p>

</xml>