<xml src="s0201a-m12.xml">

<p rend="subhead"><pgroup id="m12"/><readunit id="m12">2. mahāsīhanādasuttavaṇṇanā</readunit></p>

<p rend="subhead">vesālinagaravaṇṇanā</p>

<p rend="bodytext" n="146"><hi rend="paranum">146</hi><hi rend="dot">.</hi> <hi rend="bold">evaṃ</hi> <pb ed="V" n="1.0332"/><pb ed="M" n="1.0325"/><pb ed="P" n="2.0019"/> <hi rend="bold">me suta</hi>nti mahāsīhanādasuttaṃ| tattha<hi rend="bold"> vesāliya</hi>nti evaṃnāmake nagare| taṃ kira aparāparaṃ visālībhūtatāya ‘‘vesālī’’ti saṅkhaṃ gataṃ| tatrāyaṃ anupubbakathā – bārāṇasirañño kira aggamahesiyā kucchimhi gabbho saṇṭhāsi| sā ñatvā rañño nivedesi| rājā gabbhaparihāraṃ adāsi| sā sammā pariharīyamānā gabbhaparipākakāle vijāyanagharaṃ pāvisi| puññavantīnaṃ paccūsasamaye gabbhavuṭṭhānaṃ hoti, sā ca tāsaṃ aññatarā, tena paccūsasamaye alattakapaṭalabandhujīvakapupphasadisaṃ maṃsapesiṃ vijāyi| tato ‘‘aññā deviyo suvaṇṇabimbasadise putte vijāyanti, aggamahesī maṃsapesinti rañño purato mama avaṇṇo uppajjeyyā’’ti cintetvā tena avaṇṇabhayena taṃ maṃsapesiṃ ekasmiṃ bhājane pakkhipitvā paṭikujjitvā rājamuddikāya lañchetvā gaṅgāya sote pakkhipāpesi| manussehi chaḍḍitamatte devatā ārakkhaṃ saṃvidahiṃsu| suvaṇṇapaṭṭakañcettha jātihiṅgulakena ‘‘bārāṇasirañño aggamahesiyā pajā’’ti likhitvā bandhiṃsu| tato taṃ bhājanaṃ ūmibhayādīhi anupaddutaṃ gaṅgāsotena pāyāsi|</p>

<p rend="bodytext">tena ca samayena aññataro tāpaso gopālakakulaṃ nissāya gaṅgātīre viharati| so pātova gaṅgaṃ otiṇṇo taṃ bhājanaṃ āgacchantaṃ disvā paṃsukūlasaññāya aggahesi| athettha taṃ akkharapaṭṭikaṃ rājamuddikālañchanaṃ ca disvā muñcitvā taṃ maṃsapesiṃ addasa, disvānassa etadahosi ‘‘siyā gabbho, tathā hissa duggandhapūtikabhāvo natthī’’ti| assamaṃ netvā suddhe okāse ṭhapesi| atha aḍḍhamāsaccayena dve maṃsapesiyo ahesuṃ| tāpaso disvā sādhutaraṃ ṭhapesi| tato puna aḍḍhamāsaccayena ekamekissā maṃsapesiyā hatthapādasīsānamatthāya pañca pañca piḷakā uṭṭhahiṃsu| atha tato aḍḍhamāsaccayena ekā maṃsapesi suvaṇṇabimbasadiso dārako, ekā dārikā ahosi|</p>

<p rend="bodytext">tesu <pb ed="V" n="1.0333"/> tāpasassa puttasineho uppajji, aṅguṭṭhakato cassa khīraṃ nibbatti| tato pabhuti ca <pb ed="P" n="2.0020"/> khīrabhattaṃ alabhittha, so bhattaṃ bhuñjitvā khīraṃ dārakānaṃ mukhe <pb ed="M" n="1.0326"/> āsiñcati| tesaṃ udaraṃ yaṃ yaṃ pavisati, taṃ taṃ sabbaṃ maṇibhājanagataṃ viya dissati, evaṃ nicchavī ahesuṃ| apare āhu ‘‘sibbetvā ṭhapitā viya nesaṃ aññamaññaṃ līnā chavi ahosī’’ti| evaṃ te nicchavitāya vā līnacchavitāya vā <hi rend="bold">licchavī</hi>ti paññāyiṃsu|</p>

<p rend="bodytext">tāpaso dārake posento ussūre gāmaṃ sikkhāya pavisati, atidivā paṭikkamati| tassa taṃ byāpāraṃ ñatvā gopālakā āhaṃsu – ‘‘bhante, pabbajitānaṃ dārakaposanaṃ palibodho, amhākaṃ dārake detha, mayaṃ posessāma, tumhe attano kammaṃ karothā’’ti| tāpaso sādhūti paṭissuṇi| gopālakā dutiyadivase maggaṃ samaṃ katvā pupphehi okiritvā dhajapaṭākā ussāpetvā tūriyehi vajjamānehi assamaṃ āgatā| tāpaso – ‘‘mahāpuññā dārakā appamādena vaḍḍhetha, vaḍḍhetvā ca aññamaññaṃ āvāhavivāhaṃ karotha, pañcagorasena rājānaṃ tosetvā bhūmibhāgaṃ gahetvā nagaraṃ māpetha, tattha kumāraṃ abhisiñcathā’’ti vatvā dārake adāsi| te sādhūti paṭissuṇitvā dārake netvā posesuṃ|</p>

<p rend="bodytext">dārakā vuddhimanvāya kīḷantā vivādaṭṭhānesu aññe gopālakadārake hatthenapi pādenapi paharanti| te rodanti| ‘‘kissa rodathā’’ti ca mātāpitūhi vuttā ‘‘ime nimmātāpitikā tāpasapositā amhe atipaharantī’’ti vadanti| tato tesaṃ mātāpitaro ‘‘ime dārakā aññe dārake vināsenti dukkhāpenti, na ime saṅgahetabbā, vajjetabbā ime’’ti āhaṃsu| tato pabhuti kira so padeso <hi rend="bold">vajjī</hi>ti vuccati yojanasatiko parimāṇena| atha taṃ padesaṃ gopālakā rājānaṃ tosetvā aggahesuṃ| tattha ca nagaraṃ māpetvā soḷasavassuddesikaṃ kumāraṃ abhisiñcitvā rājānaṃ akaṃsu| tāya cassa dārikāya saddhiṃ vivāhaṃ katvā katikaṃ akaṃsu ‘‘bāhirakadārikā na ānetabbā, ito dārikā na kassaci dātabbā’’ti| tesaṃ paṭhamasaṃvāsena dve dārakā jātā dhītā ca putto ca| evaṃ soḷasakkhattuṃ dve dve jātā| tato tesaṃ dārakānaṃ yathākkamaṃ vaḍḍhantānaṃ ārāmuyyānanivāsaṭṭhānaparivārasampattiṃ gahetuṃ appahontā nagaraṃ tikkhattuṃ gāvutantarena gāvutantarena <pb ed="P" n="2.0021"/> parikkhipiṃsu<pb ed="M" n="1.0327"/>| tassa punappunaṃ visālīkatattā vesālītveva nāmaṃ jātaṃ| tena vuttaṃ ‘‘vesāliyanti evaṃ nāmake nagare’’ti|</p>

<p rend="bodytext" n="01"><hi rend="paranum">01</hi> <hi rend="bold">bahinagare</hi>ti <pb ed="V" n="1.0334"/> nagarassa bahi, na ambapālivanaṃ viya antonagarasmiṃ| ayaṃ pana jīvakambavanaṃ viya nagarassa bahiddhā vanasaṇḍo| tena vuttaṃ ‘‘bahinagare’’ti| <hi rend="bold">aparapure</hi>ti purassa apare, pacchimadisāyanti attho| <hi rend="bold">vanasaṇḍe</hi>ti so kira vanasaṇḍo nagarassa pacchimadisāyaṃ gāvutamatte ṭhāne| tattha manussā bhagavato gandhakuṭiṃ katvā taṃ parivāretvā bhikkhūnaṃ rattiṭṭhānadivāṭṭhānacaṅkamaleṇakuṭimaṇḍapādīni patiṭṭhapesuṃ, bhagavā tattha viharati| tena vuttaṃ ‘‘aparapure vanasaṇḍe’’ti| <hi rend="bold">sunakkhatto</hi>ti tassa nāmaṃ| licchavīnaṃ pana puttattā <hi rend="bold">licchaviputto</hi>ti vutto| <hi rend="bold">acirapakkanto</hi>ti vibbhamitvā gihibhāvūpagamanena adhunāpakkanto| <hi rend="bold">parisatī</hi>ti parisamajjhe| <hi rend="bold">uttarimanussadhammā</hi>ti ettha <hi rend="bold">manussadhammā</hi> nāma dasakusalakammapathā| te paṭisedhetuṃ na sakkoti| kasmā? upārambhabhayā| vesāliyañhi bahū manussā ratanattaye pasannā buddhamāmakā dhammamāmakā saṅghamāmakā| te dasakusalakammapathamattampi natthi samaṇassa gotamassāti vutte tvaṃ kattha bhagavantaṃ pāṇaṃ hanantaṃ addasa, kattha adinnaṃ ādiyantantiādīni vatvā attano pamāṇaṃ na jānāsi? kiṃ dantā me atthīti pāsāṇasakkharā khādasi, ahinaṅguṭṭhe gaṇhituṃ vāyamasi, kakacadantesu pupphāvaḷikaṃ kīḷituṃ icchasi? mukhato te dante pātessāmāti vadeyyuṃ| so tesaṃ upārambhabhayā evaṃ vattuṃ na sakkoti|</p>

<p rend="centre">vesālinagaravaṇṇanā niṭṭhitā|</p>

<p rend="subhead">uttarimanussadhammādivaṇṇanā</p>

<p rend="bodytext">tato uttariṃ pana visesādhigamaṃ paṭisedhento <hi rend="bold">uttari manussadhammā alamariyañāṇadassanaviseso</hi>ti āha|</p>

<p rend="bodytext">tattha alamariyaṃ ñātunti <hi rend="bold">alamariyo,</hi> ariyabhāvāya samatthoti vuttaṃ hoti| ñāṇadassanameva <hi rend="bold">ñāṇadassanaviseso</hi>| alamariyo ca so ñāṇadassanaviseso cāti <hi rend="bold">alamariyañāṇadassanaviseso</hi>| ñāṇadassananti dibbacakkhupi vipassanāpi maggopi phalampi paccavekkhaṇañāṇampi <pb ed="P" n="2.0022"/> sabbaññutaññāṇampi vuccati| ‘‘appamatto samāno ñāṇadassanaṃ ārādhetī’’ti (ma. ni. 1.311) hi ettha dibbacakkhu ñāṇadassanaṃ nāma| ‘‘ñāṇadassanāya <pb ed="V" n="1.0335"/> cittaṃ abhinīharati <pb ed="M" n="1.0328"/> abhininnāmetī’’ti (dī. ni. 1.235) ettha vipassanāñāṇaṃ| ‘‘abhabbā te ñāṇadassanāya anuttarāya sambodhāyā’’ti (a. ni. 4.196) ettha maggo| ‘‘ayamañño uttari manussadhammā alamariyañāṇadassanaviseso adhigato phāsu vihāro’’ti (ma. ni. 1.328) ettha phalaṃ| ‘‘ñāṇañca pana me dassanaṃ udapādi, akuppā me cetovimutti, ayamantimā jāti, natthi dāni punabbhavo’’ti (mahāva. 16) ettha paccavekkhaṇañāṇaṃ| ‘‘ñāṇañca pana me dassanaṃ udapādi sattāhakālaṅkato āḷāro kāḷāmo’’ti (ma. ni. 2.340) ettha sabbaññutaññāṇaṃ| idha pana lokuttaramaggo adhippeto| tañhi so bhagavato paṭisedheti|</p>

<p rend="bodytext"><hi rend="bold">takkapariyāhata</hi>nti iminā ācariyaṃ paṭibāhati| evaṃ kirassa ahosi – samaṇena gotamena ācariye upasaṅkamitvā sukhumaṃ dhammantaraṃ gahitaṃ nāma natthi, takkapariyāhataṃ pana takketvā evaṃ bhavissati evaṃ bhavissatīti takkapariyāhataṃ dhammaṃ desetīti| <hi rend="bold">vīmaṃsānucarita</hi>nti iminā cassa lokiyapaññaṃ anujānāti| samaṇo gotamo paññavā, so taṃ paññāsaṅkhātaṃ indavajirūpamaṃ vīmaṃsaṃ evaṃ vaṭṭissati, evaṃ vaṭṭissatīti ito cito ca anucarāpetvā vīmaṃsāya anucaritaṃ dhammaṃ deseti| <hi rend="bold">sayaṃpaṭibhāna</hi>nti imināssa dhammesu paccakkhabhāvaṃ paṭibāhati| evaṃ hissa ahosi – samaṇassa gotamassa sukhumaṃ dhammantaraṃ vipassanā vā maggo vā phalaṃ vā paccavekkhaṇā vā natthi, ayaṃ pana laddhapariso, rājānaṃ cakkavattiṃ viya naṃ cattāro vaṇṇā parivārenti, suphusitaṃ panassa dantāvaraṇaṃ, mudukā jivhā, madhuro saro, anelagaḷā vācā, so yaṃ yadevassa upaṭṭhāti, taṃ taṃ gahetvā sayaṃpaṭibhānaṃ kathento mahājanaṃ rañjetīti|</p>

<p rend="bodytext"><hi rend="bold">yassa ca khvāssa atthāya dhammo desito</hi>ti yassa ca kho atthāya assa dhammo desito| seyyathidaṃ, rāgapaṭighātatthāya asubhakammaṭṭhānaṃ, dosappaṭighātatthāya mettābhāvanā, mohapaṭighātatthāya pañca dhammā, vitakkūpacchedāya <pb ed="P" n="2.0023"/> ānāpānassati|</p>

<p rend="bodytext"><hi rend="bold">so niyyāti takkarassa sammā dukkhakkhayāyā</hi>ti so dhammo yo taṃ yathādesitaṃ karoti, tassa takkarassa sammā hetunā nayena kāraṇena vaṭṭadukkhakkhayāya niyyāti gacchati tamatthaṃ sādhetīti <pb ed="V" n="1.0336"/> dīpeti<pb ed="M" n="1.0329"/>| idaṃ panesa na attano ajjhāsayena vadati| buddhānañhi dhammo aniyyānikoti evamevaṃ pavedeyya, na pana sakkoti vattuṃ| kasmā? upārambhabhayā| vesāliyañhi bahū sotāpanna-sakadāgāmi-anāgāmiupāsakā| te evaṃ vadeyyuṃ ‘‘sunakkhatta tvaṃ bhagavatā desitadhammo aniyyānikoti vadasi, yadi ayaṃ dhammo aniyyāniko, imasmiṃ nagare ime kasmā ettakā sotāpannā jātā, ettakā sakadāgāmī, ettakā anāgāmīti pubbe vuttanayena upārambhaṃ kareyyu’’nti| so iminā upārambhabhayena aniyyānikoti vattuṃ asakkonto ajjunena vissaṭṭhakaṇḍaṃ viya assa dhammo amogho niyyāti, abbhantare panassa kiñci natthīti vadati|</p>

<p rend="bodytext"><hi rend="bold">assosi kho</hi>ti vesāliyaṃ brāhmaṇakulaseṭṭhikulādīsu tattha tattha parisamajjhe evaṃ bhāsamānassa taṃ vacanaṃ suṇi, na pana paṭisedhesi| kasmā? kāruññatāya| evaṃ kirassa ahosi ayaṃ kuddho jhāyamānaṃ veḷuvanaṃ viya pakkhittaloṇaṃ uddhanaṃ viya ca kodhavasena paṭapaṭāyati, mayā paṭibāhito pana mayipi āghātaṃ bandhissati, evamassa tathāgate ca mayi cāti dvīsu janesu āghāto atibhāriyo bhavissatīti kāruññatāya na paṭisedhesi| api cassa evaṃ ahosi, buddhānaṃ avaṇṇakathanaṃ nāma puṇṇacande dosāropanasadisaṃ, ko imassa kathaṃ gaṇhissati? sayameva kheḷe pacchinne mukhe sukkhe oramissatīti iminā kāraṇena na paṭisedhesi| <hi rend="bold">piṇḍapātapaṭikkanto</hi>ti piṇḍapātapariyesanato apagato|</p>

<p rend="bodytext" n="147"><hi rend="paranum">147</hi><hi rend="dot">.</hi> <hi rend="bold">kodhano</hi>ti caṇḍo pharuso| <hi rend="bold">moghapuriso</hi>ti tucchapuriso| yassa hi tasmiṃ attabhāve maggaphalānaṃ upanissayo natthi, taṃ buddhā ‘‘moghapuriso’’ti vadanti| upanissaye satipi tasmiṃ khaṇe magge vā phale vā asati ‘‘moghapuriso’’ti vadantiyeva| imassa pana tasmiṃ attabhāve maggaphalānaṃ <pb ed="P" n="2.0024"/> upanissayo samucchinnoyeva, tena taṃ ‘‘moghapuriso’’ti āha| <hi rend="bold">kodhā ca panassa esā vācā bhāsitā</hi>ti esā ca panassa vācā kodhena bhāsitā|</p>

<p rend="bodytext">kasmā <pb ed="M" n="1.0330"/> panesa bhagavato kuddhoti? ayañhi pubbe bhagavantaṃ upasaṅkamitvā dibbacakkhuparikammaṃ pucchi| athassa bhagavā kathesi| so dibbacakkhuṃ nibbattetvā ālokaṃ vaḍḍhetvā devaloke olokento nandanavanacittalatāvanaphārusakavanamissakavanesu dibbasampattiṃ anubhavamāne <pb ed="V" n="1.0337"/> devaputte ca devadhītaro ca disvā etesaṃ evarūpāya attabhāvasampattiyā ṭhitānaṃ kīvamadhuro nu kho saddo bhavissatīti saddaṃ sotukāmo hutvā dasabalaṃ upasaṅkamitvā dibbasotadhātuparikammaṃ pucchi| bhagavā panassa dibbasotadhātuyā upanissayo natthīti ñatvā parikammaṃ na kathesi| na hi buddhā upanissayavirahita tassa parikammaṃ kathenti| so bhagavati āghātaṃ bandhitvā cintesi ‘‘ahaṃ samaṇaṃ gotamaṃ paṭhamaṃ dibbacakkhuparikammaṃ pucchiṃ, so ‘mayhaṃ taṃ sampajjatu vā mā vā sampajjatū’ti kathesi| ahaṃ pana paccattapurisakārena taṃ nibbattetvā dibbasotadhātuparikammaṃ pucchiṃ, taṃ me na kathesi| addhāssa evaṃ hoti ‘ayaṃ rājapabbajito dibbacakkhuñāṇaṃ nibbattetvā dibbasotadhātuñāṇaṃ nibbattetvā cetopariyañāṇaṃ nibbattetvā āsavānaṃ khayañāṇaṃ nibbattetvā mayā samasamo bhavissatī’ti issāmacchariyavasena mayhaṃ na kathetī’’ti| bhiyyoso āghātaṃ bandhitvā kāsāyāni chaḍḍetvā gihibhāvaṃ patvāpi na tuṇhībhūto vicarati| dasabalaṃ pana asatā tucchena abbhācikkhanto vicarati| tenāha bhagavā ‘‘kodhā ca panassa esā vācā bhāsitā’’ti|</p>

<p rend="bodytext"><hi rend="bold">vaṇṇo heso, sāriputtā</hi>ti, sāriputta, tathāgatena satasahassakappādhikāni cattāri asaṅkhyeyyāni pāramiyo pūrentena etadatthameva vāyāmo kato ‘‘desanādhammo me niyyāniko bhavissatī’’ti| tasmā yo evaṃ vadeyya, so vaṇṇaṃyeva tathāgatassa bhāsati| vaṇṇo heso, sāriputta, tathāgatassa guṇo eso tathāgatassa, na aguṇoti dasseti|</p>

<p rend="bodytext"><hi rend="bold">ayampi</hi> <pb ed="P" n="2.0025"/> <hi rend="bold">hi nāma sāriputtā</hi>tiādinā kiṃ dasseti? sunakkhattena paṭisiddhassa uttarimanussadhammassa attani atthitaṃ dasseti| bhagavā kira ayaṃ, sāriputta, sunakkhatto moghapuriso natthi tathāgatassa uttarimanussadhammoti vadati| mayhañca sabbaññutaññāṇaṃ nāma atthi, iddhividhañāṇaṃ nāma atthi, dibbasotadhātuñāṇaṃ nāma atthi, cetopariyañāṇaṃ nāma atthi, dasabalañāṇaṃ <pb ed="M" n="1.0331"/> nāma atthi, catuvesārajjañāṇaṃ nāma atthi, aṭṭhasu parisāsu akampanañāṇaṃ nāma atthi, catuyoniparicchedakañāṇaṃ nāma atthi, pañcagatiparicchedakañāṇaṃ nāma atthi, sabbepi cete uttarimanussadhammāyeva| evarūpesu uttarimanussadhammesu ekassāpi vijānanasamatthaṃ dhammanvayamattampi nāma etassa moghapurisassa na bhavissatīti etamatthaṃ dassetuṃ <hi rend="bold">ayampi hi nāma sāriputtā</hi>tiādinā nayena imaṃ desanaṃ ārabhi| tattha anvetīti <hi rend="bold">anvayo,</hi> jānāti<pb ed="V" n="1.0338"/>, anubujjhatīti attho| dhammassa anvayo <hi rend="bold">dhammanvayo,</hi> taṃ taṃ sabbaññutaññāṇādidhammaṃ jānanapaññāyetaṃ adhivacanaṃ| ‘‘itipi so bhagavā’’tiādīhi evarūpampi nāma mayhaṃ sabbaññutaññāṇasaṅkhātaṃ uttarimanussadhammaṃ vijjamānameva atthīti jānituṃ tassa moghapurisassa dhammanvayopi na bhavissatīti dasseti| iddhividhañāṇādīsupi evaṃ yojanā veditabbā|</p>

<p rend="centre">uttarimanussadhammādivaṇṇanā niṭṭhitā|</p>

<p rend="subhead">dasabalañāṇādivaṇṇanā</p>

<p rend="bodytext" n="148"><hi rend="paranum">148</hi><hi rend="dot">.</hi> ettha ca kiñcāpi cetopariyañāṇānantaraṃ tisso vijjā vattabbā siyuṃ, yasmā pana tāsu vuttāsu upari dasabalañāṇaṃ na paripūrati, tasmā tā avatvā tathāgatassa dasabalañāṇaṃ paripūraṃ katvā dassento <hi rend="bold">dasa kho panimāni sāriputtā</hi>tiādimāha| tattha <hi rend="bold">tathāgatabalānī</hi>ti aññehi asādhāraṇāni tathāgatasseva balāni| yathā vā pubbabuddhānaṃ balāni puññussayasampattiyā āgatāni, tathā āgatabalānītipi attho| tattha duvidhaṃ tathāgatabalaṃ kāyabalañca ñāṇabalañca| tesu kāyabalaṃ hatthikulānusārena veditabbaṃ| vuttañhetaṃ porāṇehi –</p>

<p rend="gatha1">‘‘kālāvakañca gaṅgeyyaṃ, paṇḍaraṃ tambapiṅgalaṃ|</p>

<p rend="gathalast">gandhamaṅgalahemañca, uposathachaddantime dasā’’ti||</p>

<p rend="bodytext">imāni <pb ed="P" n="2.0026"/> hi dasa hatthikulāni| tattha kālāvakanti pakatihatthikulaṃ daṭṭhabbaṃ| yaṃ dasannaṃ purisānaṃ kāyabalaṃ, taṃ ekassa kālāvakahatthino| yaṃ dasannaṃ kālāvakānaṃ balaṃ, taṃ ekassa gaṅgeyyassa| yaṃ dasannaṃ gaṅgeyyānaṃ, taṃ ekassa paṇḍarassa| yaṃ dasannaṃ paṇḍarānaṃ, taṃ ekassa tambassa| yaṃ dasannaṃ tambānaṃ, taṃ ekassa piṅgalassa| yaṃ dasannaṃ piṅgalānaṃ, taṃ ekassa gandhahatthino| yaṃ dasannaṃ gandhahatthīnaṃ, taṃ ekassa maṅgalassa| yaṃ dasannaṃ maṅgalānaṃ, taṃ ekassa hemavatassa| yaṃ dasannaṃ hemavatānaṃ, taṃ ekassa uposathassa| yaṃ <pb ed="M" n="1.0332"/> dasannaṃ uposathānaṃ, taṃ ekassa chaddantassa| yaṃ dasannaṃ chaddantānaṃ taṃ ekassa tathāgatassa| nārāyanasaṅghātabalantipi idameva vuccati<pb ed="V" n="1.0339"/>| tadetaṃ pakatihatthigaṇanāya hatthīnaṃ koṭisahassānaṃ purisagaṇanāya dasannaṃ purisakoṭisahassānaṃ balaṃ hoti| idaṃ tāva tathāgatassa <hi rend="bold">kāyabalaṃ</hi>|</p>

<p rend="bodytext">ñāṇabalaṃ pana pāḷiyaṃ tāva āgatameva| dasabalañāṇaṃ, catuvesārajjañāṇaṃ, aṭṭhasu parisāsu akampanañāṇaṃ, catuyoniparicchedakañāṇaṃ, pañcagatiparicchedakañāṇaṃ| saṃyuttake (saṃ. ni. 2.34) āgatāni tesattati ñāṇāni sattasattati ñāṇānīti evaṃ aññānipi anekāni ñāṇasahassāni, etaṃ <hi rend="bold">ñāṇabalaṃ</hi> nāma| idhāpi ñāṇabalameva adhippetaṃ| ñāṇañhi akampiyaṭṭhena upatthambhanaṭṭhena ca <hi rend="bold">bala</hi>nti vuttaṃ|</p>

<p rend="bodytext"><hi rend="bold">yehi balehi samannāgato</hi>ti yehi dasahi ñāṇabalehi upeto samupeto| <hi rend="bold">āsabhaṃ ṭhāna</hi>nti seṭṭhaṭṭhānaṃ uttamaṭṭhānaṃ| āsabhā vā pubbabuddhā, tesaṃ ṭhānanti attho| apica gavasatajeṭṭhako usabho, gavasahassajeṭṭhako vasabho| vajasatajeṭṭhako vā usabho, vajasahassajeṭṭhako vasabho| sabbagavaseṭṭho sabbaparissayasaho seto pāsādiko mahābhāravaho asanisatasaddehipi akampaniyo nisabho, so idha usabhoti adhippeto| idampi hi tassa pariyāyavacanaṃ| usabhassa idanti <hi rend="bold">āsabhaṃ| ṭhāna</hi>nti catūhi pādehi pathaviṃ uppīḷetvā acalaṭṭhānaṃ| idaṃ pana āsabhaṃ viyāti āsabhaṃ| yatheva hi nisabhasaṅkhāto usabho usabhabalena samannāgato catūhi pādehi pathaviṃ uppīḷetvā <pb ed="P" n="2.0027"/> acalaṭṭhānena tiṭṭhati, evaṃ tathāgatopi dasahi tathāgatabalehi samannāgato catūhi vesārajjapādehi aṭṭhaparisapathaviṃ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati| evaṃ tiṭṭhamānova taṃ āsabhaṃ ṭhānaṃ paṭijānāti, upagacchati na paccakkhāti attani āropeti| tena vuttaṃ ‘‘āsabhaṃ ṭhānaṃ paṭijānātī’’ti|</p>

<p rend="bodytext"><hi rend="bold">parisāsū</hi>ti aṭṭhasu parisāsu| <hi rend="bold">sīhanādaṃ nadatī</hi>ti seṭṭhanādaṃ abhītanādaṃ nadati, sīhanādasadisaṃ vā nādaṃ nadati| ayamattho sīhanādasuttena <pb ed="M" n="1.0333"/> dīpetabbo| yathā vā sīho sahanato hananato ca sīhoti vuccati, evaṃ tathāgato lokadhammānaṃ sahanato parappavādānañca hananato sīhoti vuccati| evaṃ vuttassa sīhassa nādaṃ sīhanādaṃ| tattha yathā sīho sīhabalena samannāgato sabbattha visārado vigatalomahaṃso sīhanādaṃ nadati, evaṃ tathāgatasīhopi tathāgatabalehi samannāgato aṭṭhasu <pb ed="V" n="1.0340"/> parisāsu visārado vigatalomahaṃso iti rūpantiādinā nayena nānāvidhadesanāvilāsasampannaṃ sīhanādaṃ nadati| tena vuttaṃ ‘‘parisāsu sīhanādaṃ nadatī’’ti| <hi rend="bold">brahmacakkaṃ pavattetī</hi>ti ettha <hi rend="bold">brahma</hi>nti seṭṭhaṃ uttamaṃ visiṭṭhaṃ| cakka-saddo panāyaṃ –</p>

<p rend="gatha1">sampattiyaṃ lakkhaṇe ca, rathaṅge iriyāpathe|</p>

<p rend="gatha2">dāne ratanadhammūra-cakkādīsu ca dissati|</p>

<p rend="gathalast">dhammacakke idha mato, tañca dvedhā vibhāvaye||</p>

<p rend="bodytext">‘‘cattārimāni, bhikkhave, cakkāni, yehi samannāgatānaṃ devamanussāna’’ntiādīsu (a. ni. 4.31) hi ayaṃ sampattiyaṃ dissati| ‘‘pādatalesu cakkāni jātānī’’ti (dī. ni. 2.35) ettha lakkhaṇe| ‘‘cakkaṃva vahato pada’’nti (dha. pa. 1) ettha rathaṅge| ‘‘catucakkaṃ navadvāra’’nti (saṃ. ni. 1.29) ettha iriyāpathe| ‘‘dadaṃ bhuñja mā ca pamādo, cakkaṃ pavattaya sabbapāṇina’’nti (jā. 1.7.149) ettha dāne| ‘‘dibbaṃ cakkaratanaṃ pāturahosī’’ti (dī. ni. 2.243) ettha ratanacakke| ‘‘mayā pavattitaṃ cakka’’nti (su. ni. 562) ettha dhammacakke| ‘‘icchāhatassa posassa, cakkaṃ bhamati matthake’’ti (jā. 1.1.104; 1.5.103) ettha uracakke| ‘‘khurapariyantena cepi cakkenā’’ti (dī. ni. 1.166) ettha <pb ed="P" n="2.0028"/> paharaṇacakke| ‘‘asanivicakka’’nti (dī. ni. 3.61; saṃ. ni. 2.162) ettha asanimaṇḍale| idha panāyaṃ dhammacakke adhippeto|</p>

<p rend="bodytext">taṃ pana dhammacakkaṃ duvidhaṃ hoti paṭivedhañāṇañceva desanāñāṇañca| tattha paññāpabhāvitaṃ attano ariyabalāvahaṃ paṭivedhañāṇaṃ| karuṇāpabhāvitaṃ sāvakānaṃ ariyabalāvahaṃ desanāñāṇaṃ| tattha paṭivedhañāṇaṃ uppajjamānaṃ uppannanti duvidhaṃ| tañhi abhinikkhamanato yāva arahattamaggā uppajjamānaṃ, phalakkhaṇe uppannaṃ nāma| tusitabhavanato vā yāva mahābodhipallaṅke <pb ed="M" n="1.0334"/> arahattamaggā uppajjamānaṃ, phalakkhaṇe uppannaṃ nāma| dīpaṅkaradasabalato paṭṭhāya vā yāva arahattamaggā uppajjamānaṃ, phalakkhaṇe uppannaṃ nāma| desanāñāṇampi pavattamānaṃ pavattanti duvidhaṃ| tañhi yāva aññātakoṇḍaññassa sotāpattimaggā pavattamānaṃ, phalakkhaṇe pavattaṃ nāma| tesu paṭivedhañāṇaṃ <pb ed="V" n="1.0341"/> lokuttaraṃ, desanāñāṇaṃ lokiyaṃ| ubhayampi panetaṃ aññehi asādhāraṇaṃ, buddhānaṃyeva orasañāṇaṃ|</p>

<p rend="bodytext">idāni yehi balehi samannāgato tathāgato āsabhaṃ ṭhānaṃ paṭijānāti, yāni āditova ‘‘dasa kho panimāni, sāriputta, tathāgatassa tathāgatabalānī’’ti nikkhittāni, tāni vitthārato dassetuṃ <hi rend="bold">katamāni dasa? idha, sāriputta, tathāgato ṭhānañca ṭhānato</hi>tiādimāha| tattha <hi rend="bold">ṭhānañca ṭhānato</hi>ti kāraṇañca kāraṇato| kāraṇañhi yasmā tattha phalaṃ tiṭṭhati tadāyattavuttiyāya uppajjati ceva pavattati ca, tasmā ṭhānanti vuccati| taṃ bhagavā ‘‘ye ye dhammā yesaṃ yesaṃ dhammānaṃ hetū paccayā uppādāya, taṃ taṃ ṭhānaṃ| ye ye dhammā yesaṃ yesaṃ dhammānaṃ na hetū na paccayā uppādāya, taṃ taṃ aṭṭhāna’’nti pajānanto ṭhānañca ṭhānato aṭṭhānañca aṭṭhānato yathābhūtaṃ pajānāti| abhidhamme panetaṃ, ‘‘tattha katamaṃ tathāgatassa ṭhānañca ṭhānato aṭṭhānañca aṭṭhānato yathābhūtaṃ ñāṇa’’ntiādinā (vibha. 809) nayena vitthāritameva| <hi rend="bold">yampī</hi>ti yena ñāṇena| <hi rend="bold">idampi, sāriputta, tathāgatassā</hi>ti idampi ṭhānāṭṭhānañāṇaṃ tathāgatassa tathāgatabalaṃ nāma hotīti attho| evaṃ sabbapadesu yojanā veditabbā|</p>

<p rend="bodytext"><hi rend="bold">kammasamādānāna</hi>nti <pb ed="P" n="2.0029"/> samādiyitvā katānaṃ kusalākusalakammānaṃ, kammameva vā kammasamādānaṃ| <hi rend="bold">ṭhānaso hetuso</hi>ti paccayato ceva hetuto ca| tattha gatiupadhikālapayogā vipākassa ṭhānaṃ| kammaṃ hetu| imassa pana ñāṇassa vitthārakathā ‘‘atthekaccāni pāpakāni kammasamādānāni gatisampattipaṭibāḷhāni na vipaccantī’’tiādinā (vibha. 810) nayena <hi rend="bold">abhidhamme</hi> āgatāyeva|</p>

<p rend="bodytext"><hi rend="bold">sabbatthagāmini</hi>nti sabbagatigāminiṃ agatigāminiñca| <hi rend="bold">paṭipada</hi>nti maggaṃ| <hi rend="bold">yathābhūtaṃ pajānātī</hi>ti bahūsupi manussesu ekameva pāṇaṃ ghātentesu imassa <pb ed="M" n="1.0335"/> cetanā nirayagāminī bhavissati, imassa cetanā tiracchānayonigāminīti iminā nayena ekavatthusmimpi kusalākusalacetanāsaṅkhātānaṃ paṭipattīnaṃ aviparītato sabhāvaṃ jānāti| imassa ca ñāṇassa vitthārakathā ‘‘tattha katamaṃ tathāgatassa sabbatthagāminiṃ paṭipadaṃ yathābhūtaṃ ñāṇaṃ? idha tathāgato ayaṃ <pb ed="V" n="1.0342"/> maggo ayaṃ paṭipadā nirayagāmīti pajānātī’’tiādinā (vibha. 811) nayena <hi rend="bold">abhidhamme</hi> āgatāyeva|</p>

<p rend="bodytext"><hi rend="bold">anekadhātu</hi>nti cakkhudhātuādīhi kāmadhātuādīhi vā dhātūhi bahudhātuṃ| <hi rend="bold">nānādhātu</hi>nti tāsaṃyeva dhātūnaṃ vilakkhaṇatāya nānappakāradhātuṃ| <hi rend="bold">loka</hi>nti khandhāyatanadhātulokaṃ| <hi rend="bold">yathābhūtaṃ pajānātī</hi>ti tāsaṃ tāsaṃ dhātūnaṃ aviparītato sabhāvaṃ paṭivijjhati| idampi ñāṇaṃ ‘‘tattha katamaṃ tathāgatassa anekadhātunānādhātulokaṃ yathābhūtaṃ ñāṇaṃ, idha tathāgato khandhanānattaṃ pajānātī’’tiādinā nayena <hi rend="bold">abhidhamme</hi> vitthāritameva|</p>

<p rend="bodytext"><hi rend="bold">nānādhimuttikata</hi>nti hīnādīhi adhimuttīhi nānādhimuttikabhāvaṃ| idampi ñāṇaṃ, ‘‘tattha katamaṃ tathāgatassa sattānaṃ nānādhimuttikataṃ yathābhūtaṃ ñāṇaṃ, idha tathāgato pajānāti santi sattā hīnādhimuttikā’’ti ādinā nayena <hi rend="bold">abhidhamme</hi> vitthāritameva|</p>

<p rend="bodytext"><hi rend="bold">parasattāna</hi>nti padhānasattānaṃ| <hi rend="bold">parapuggalāna</hi>nti tato paresaṃ hīnasattānaṃ| ekatthameva vā etaṃ <pb ed="P" n="2.0030"/> padadvayaṃ| veneyyavasena pana dvedhā vuttaṃ| <hi rend="bold">indriyaparopariyatta</hi>nti saddhādīnaṃ indriyānaṃ parabhāvaṃ aparabhāvañca, vuddhiñca hāniñcāti attho| imassapi ñāṇassa vitthārakathā – ‘‘tattha katamaṃ tathāgatassa parasattānaṃ parapuggalānaṃ indriyaparopariyattaṃ yathābhūtaṃ ñāṇaṃ, idha tathāgato sattānaṃ āsayaṃ pajānāti anusayaṃ pajānātī’’tiādinā (vibha. 814) nayena <hi rend="bold">abhidhamme</hi> āgatāyeva|</p>

<p rend="bodytext"><hi rend="bold">jhānavimokkhasamādhisamāpattīna</hi>nti paṭhamādīnaṃ catunnaṃ jhānānaṃ rūpī rūpāni passatītiādīnaṃ aṭṭhannaṃ vimokkhānaṃ savitakkasavicārādīnaṃ tiṇṇaṃ samādhīnaṃ paṭhamajjhānasamāpattiādīnañca navannaṃ anupubbasamāpattīnaṃ| <hi rend="bold">saṃkilesa</hi>nti hānabhāgiyadhammaṃ| <hi rend="bold">vodāna</hi>nti visesabhāgiyadhammaṃ| <hi rend="bold">vuṭṭhāna</hi>nti ‘‘vodānampi vuṭṭhānaṃ| tamhā <pb ed="M" n="1.0336"/> tamhā samādhimhā vuṭṭhānampi vuṭṭhāna’’nti (vibha. 828) evaṃ vuttapaguṇajjhānañceva bhavaṅgaphalasamāpattiyo ca| heṭṭhimaṃ heṭṭhimañhi paguṇajjhānaṃ uparimassa uparimassa padaṭṭhānaṃ hoti| tasmā ‘‘vodānampi vuṭṭhāna’’nti vuttaṃ| bhavaṅgena pana sabbajjhānehi vuṭṭhānaṃ hoti| phalasamāpattiyā nirodhasamāpattito <pb ed="V" n="1.0343"/> vuṭṭhānaṃ hoti| taṃ sandhāya ‘‘tamhā tamhā samādhimhā vuṭṭhānampi vuṭṭhāna’’nti vuttaṃ| idampi ñāṇaṃ ‘‘tattha katamaṃ tathāgatassa jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ ñāṇaṃ, jhāyīti cattāro jhāyī, atthekacco jhāyī sampattiṃyeva samānaṃ vipattīti paccetī’’tiādinā (vibha. 828) nayena <hi rend="bold">abhidhamme</hi> vitthāritaṃ| sattannaṃ ñāṇānaṃ vitthārakathāvinicchayo sammohavinodaniyaṃ <hi rend="bold">vibhaṅgaṭṭhakathāyaṃ</hi> vutto| pubbenivāsānussatidibbacakkhuñāṇakathā <hi rend="bold">visuddhimagge</hi> vitthāritā| āsavakkhayakathā bhayabherave|</p>

<p rend="bodytext" n="149"><hi rend="paranum">149</hi><hi rend="dot">.</hi> <hi rend="bold">imāni kho sāriputtā</hi>ti yāni pubbe ‘‘dasa kho panimāni, sāriputta, tathāgatassa tathāgatabalānī’’ti avocaṃ, imāni tānīti appanaṃ karoti| tattha <pb ed="P" n="2.0031"/> paravādīkathā hoti – <hi rend="bold">dasabalañāṇaṃ</hi> nāma pāṭiyekkaṃ natthi, sabbaññutaññāṇassevāyaṃ pabhedoti| taṃ na tathā daṭṭhabbaṃ| aññameva hi dasabalañāṇaṃ, aññaṃ sabbaññutaññāṇaṃ| dasabalañāṇañhi sakasakakiccameva jānāti| sabbaññutañāṇaṃ tampi tato avasesampi pajānāti| dasabalañāṇesu hi paṭhamaṃ kāraṇākāraṇameva jānāti| dutiyaṃ kammantaravipākantarameva| tatiyaṃ kammaparicchedameva| catutthaṃ dhātunānattakāraṇameva| pañcamaṃ sattānaṃ ajjhāsayādhimuttimeva| chaṭṭhaṃ indriyānaṃ tikkhamudubhāvameva| sattamaṃ jhānādīhi saddhiṃ tesaṃ saṃkilesādimeva| aṭṭhamaṃ pubbenivutthakhandhasantatimeva| navamaṃ sattānaṃ cutipaṭisandhimeva| dasamaṃ saccaparicchedameva| sabbaññutaññāṇaṃ pana etehi jānitabbañca tato uttariñca pajānāti| etesaṃ pana kiccaṃ na sabbaṃ karoti| tañhi jhānaṃ hutvā appetuṃ na sakkoti, iddhi hutvā vikubbituṃ na sakkoti, maggo hutvā kilese khepetuṃ na sakkoti| apica paravādī evaṃ pucchitabbo – ‘‘dasabalañāṇaṃ nāma etaṃ savitakkasavicāraṃ avitakkavicāramattaṃ avitakkavicāraṃ kāmāvacaraṃ rūpāvacaraṃ arūpāvacaraṃ lokiyaṃ lokuttara’’nti? jānanto paṭipāṭiyā satta ñāṇāni savitakkasavicārānīti vakkhati| tato parāni dve <pb ed="M" n="1.0337"/> avitakkavicārānīti vakkhati| āsavakkhayañāṇaṃ siyā savitakkasavicāraṃ, siyā avitakkavicāramattaṃ, siyā avitakkavicāranti vakkhati| tathā paṭipāṭiyā satta kāmāvacarāni, tato parāni dve rūpāvacarāni, avasāne ekaṃ lokuttaranti vakkhati, sabbaññutaññāṇaṃ pana savitakkasavicārameva kāmāvacarameva lokiyamevāti vakkhati|</p>

<p rend="bodytext">evamettha <pb ed="V" n="1.0344"/> anupadavaṇṇanaṃ katvā idāni yasmā tathāgato paṭhamaṃyeva ṭhānāṭṭhānañāṇena veneyyasattānaṃ āsavakkhayādhigamassa ceva anadhigamassa ca ṭhānāṭṭhānabhūtaṃ kilesāvaraṇābhāvaṃ passati, lokiyasammādiṭṭhiṭṭhānadassanato niyatamicchādiṭṭhiṭṭhānābhāvadassanato ca| atha nesaṃ kammavipākañāṇena vipākāvaraṇābhāvaṃ passati, tihetukapaṭisandhidassanato| sabbatthagāminīpaṭipadāñāṇena <pb ed="P" n="2.0032"/> kammāvaraṇābhāvaṃ passati, anantariyakammābhāvadassanato| evaṃ anāvaraṇānaṃ anekadhātunānādhātuñāṇena anukūladhammadesanatthaṃ cariyavisesaṃ passati, dhātuvemattadassanato| atha nesaṃ nānādhimuttikatāñāṇena adhimuttiṃ passati, payogaṃ anādiyitvāpi adhimuttivasena dhammadesanatthaṃ| athevaṃ diṭṭhādhimuttīnaṃ yathāsatti yathābalaṃ dhammaṃ desetuṃ indriyaparopariyattañāṇena indriyaparopariyattaṃ passati, saddhādīnaṃ tikkhamudubhāvadassanato| evaṃ pariññātindriyaparopariyattā pana te sace dūre honti, paṭhamajjhānādīsu vasībhūtattā iddhivisesena te khippaṃ upagacchati| upagantvā ca nesaṃ pubbenivāsānussatiñāṇena pubbajātibhāvanaṃ, dibbacakkhuñāṇānubhāvato pattabbena cetopariyañāṇena sampati cittavisesaṃ passanto āsavakkhayañāṇānubhāvena āsavakkhayagāminiyā paṭipadāya vigatasammohattā āsavakkhayāya dhammaṃ deseti| tasmā iminā anukkamena imāni dasabalāni vuttānīti veditabbāni|</p>

<p rend="bodytext"><hi rend="bold">taṃ, sāriputta, vācaṃ appahāyā</hi>tiādīsu puna evarūpiṃ vācaṃ na vakkhāmīti vadanto taṃ vācaṃ pajahati nāma| puna evarūpaṃ cittaṃ na uppādessāmīti cintento cittaṃ pajahati nāma| puna evarūpaṃ diṭṭhiṃ na gaṇhissāmīti pajahanto diṭṭhiṃ paṭinissajjati nāma, tathā akaronto neva pajahati, na paṭinissajjati| <hi rend="bold">so yathābhataṃ nikkhitto evaṃ niraye</hi>ti yathā nirayapālehi āharitvā niraye ṭhapito, evaṃ niraye ṭhapitoyevāti veditabbo|</p>

<p rend="bodytext">idānissa <pb ed="M" n="1.0338"/> atthasādhakaṃ upamaṃ dassento <hi rend="bold">seyyathāpī</hi>tiādimāha| tattha <hi rend="bold">sīlasampanno</hi>tiādīsu lokiyalokuttarā sīlasamādhipaññā veditabbā| lokuttaravaseneva vinivattetumpi vaṭṭati| ayañhi sammāvācākammantājīvehi sīlasampanno, sammāvāyāmasatisamādhīhi samādhisampanno, sammādiṭṭhisaṅkappehi paññāsampanno, so evaṃ sīlādisampanno bhikkhu yathā diṭṭheva dhamme imasmiṃyeva attabhāve aññaṃ ārādheti arahattaṃ pāpuṇāti, evaṃsampadamidaṃ, sāriputta, vadāmi imampi <pb ed="V" n="1.0345"/> kāraṇaṃ evarūpameva<pb ed="P" n="2.0033"/>| yathā hi maggānantaraṃ avirajjhitvāva phalaṃ nibbattati, evameva imassāpi puggalassa cutianantaraṃ avirajjhitvāva niraye paṭisandhi hotīti dasseti| sakalasmiñhi buddhavacane imāya upamāya gāḷhataraṃ katvā vuttupamā nāma natthi|</p>

<p rend="bodytext" n="150"><hi rend="paranum">150</hi><hi rend="dot">.</hi> <hi rend="bold">vesārajjānī</hi>ti ettha sārajjapaṭipakkho vesārajjaṃ, catūsu ṭhānesu sārajjābhāvaṃ paccavekkhantassa uppannasomanassamayañāṇassetaṃ nāmaṃ| <hi rend="bold">sammāsambuddhassa te paṭijānato</hi>ti ahaṃ sammāsambuddho, sabbe dhammā mayā abhisambuddhāti evaṃ paṭijānato tava| <hi rend="bold">anabhisambuddhā</hi>ti ime nāma dhammā tayā anabhisambuddhā| <hi rend="bold">tatra vatā</hi>ti tesu vata anabhisambuddhāti evaṃ dassitadhammesu| <hi rend="bold">sahadhammenā</hi>ti sahetunā sakāraṇena vacanena sunakkhatto viya vippalapanto appamāṇaṃ| <hi rend="bold">nimittameta</hi>nti ettha puggalopi dhammopi nimittanti adhippeto| taṃ puggalaṃ na passāmi, yo maṃ paṭicodessati, taṃ dhammaṃ na passāmi, yaṃ dassetvā ayaṃ nāma dhammo tayā anabhisambuddhoti maṃ paṭicodessatīti ayamettha attho| <hi rend="bold">khemappatto</hi>ti khemaṃ patto, sesapadadvayaṃ imasseva vevacanaṃ| sabbañhetaṃ vesārajjañāṇameva sandhāya vuttaṃ| dasabalassa hi ayaṃ nāma dhammo tayā anabhisambuddhoti codakaṃ puggalaṃ vā codanākāraṇaṃ anabhisambuddhadhammaṃ vā apassato sabhāvabuddhoyeva vā samāno ahaṃ buddhosmīti vadāmīti paccavekkhantassa balavataraṃ somanassaṃ uppajjati| tena sampayuttaṃ ñāṇaṃ <hi rend="bold">vesārajjaṃ</hi> nāma| taṃ sandhāya ‘‘khemappatto’’tiādimāha| evaṃ sabbattha attho veditabbo|</p>

<p rend="bodytext"><hi rend="bold">antarāyikā dhammā</hi>ti ettha pana antarāyaṃ karontīti <hi rend="bold">antarāyikā,</hi> te atthato sañcicca vītikkantā satta āpattikkhandhā| sañcicca vītikkantañhi antamaso dukkaṭa-dubbhāsitampi maggaphalānaṃ antarāyaṃ karoti| idha pana methunadhammo <pb ed="M" n="1.0339"/> adhippeto| methunaṃ sevato hi yassa kassaci nissaṃsayameva maggaphalānaṃ antarāyo hoti| <hi rend="bold">yassa kho pana tesu atthāyā</hi>ti rāgakkhayādīsu yassa atthāya| <hi rend="bold">dhammo desito</hi>ti asubhabhāvanādidhammo kathito<pb ed="P" n="2.0034"/>| <hi rend="bold">tatra vata ma</hi>nti tasmiṃ aniyyānikadhamme maṃ| sesaṃ vuttanayeneva veditabbaṃ|</p>

<p rend="centre">dasabalañāṇādivaṇṇanā niṭṭhitā|</p>

<p rend="subhead">aṭṭhaparisavaṇṇanā</p>

<p rend="bodytext" n="151"><hi rend="paranum">151</hi><hi rend="dot">.</hi> ‘‘aṭṭha <pb ed="V" n="1.0346"/> kho imā sāriputtā’’ti idaṃ kasmā āraddhaṃ? vesārajjañāṇassa baladassanatthaṃ| yathā hi byattaṃ parisaṃ ajjhogāhetvā viññūnaṃ cittaṃ ārādhanasamatthāya kathāya dhammakathikassa chekabhāvo paññāyati, evaṃ imā aṭṭha parisā patvā vesārajjañāṇassa vesārajjabhāvo sakkā ñātunti vesārajjañāṇassa balaṃ dassento, <hi rend="bold">aṭṭha kho imā sāriputtā</hi>tiādimāha|</p>

<p rend="bodytext">tattha <hi rend="bold">khattiyaparisā</hi>ti khattiyānaṃ sannipatitvā nisinnaṭṭhānaṃ, esa nayo sabbattha| mārakāyikānaṃ pana sannipatitvā nisinnaṭṭhānaṃ māraparisā veditabbā, na mārānaṃ| sabbāpi cetā parisā uggaṭṭhānadassanavasena gahitā| manussā hi ‘‘ettha rājā nisinno’’ti pakativacanampi vattuṃ na sakkonti, kacchehi sedā muccanti| evaṃ uggā khattiyaparisā| brāhmaṇā tīsu vedesu kusalā honti, gahapatayo nānāvohāresu ceva akkharacintāya ca| samaṇā sakavādaparavādesu kusalā honti| tesaṃ majjhe dhammakathākathanaṃ nāma ativiya bhāro| amanussāpi uggā honti| amanussoti hi vuttamattepi manussānaṃ sakalasarīraṃ saṅkampati, tesaṃ rūpaṃ vā disvā saddaṃ vā sutvā sattā visaññino honti| evaṃ amanussaparisā uggā| tāsupi dhammakathākathanaṃ nāma ativiya bhāro| iti uggaṭṭhānadassanavasena tā gahitāti veditabbā|</p>

<p rend="bodytext"><hi rend="bold">ajjhogāhatī</hi>ti anupavisati| <hi rend="bold">anekasataṃ khattiyaparisa</hi>nti bimbisārasamāgama ñātisamāgama licchavīsamāgamasadisaṃ| aññesupi cakkavāḷesu labbhatiyeva| kiṃ pana bhagavā aññāni cakkavāḷānipi gacchatīti? āma gacchati| kīdiso hutvā? yādisā te, tādisoyeva| tenevāha ‘‘abhijānāmi <pb ed="M" n="1.0340"/> kho panāhaṃ, ānanda, anekasataṃ khattiyaparisaṃ upasaṅkamitā, tattha yādisako tesaṃ <pb ed="P" n="2.0035"/> vaṇṇo hoti, tādisako mayhaṃ vaṇṇo hoti| yādisako tesaṃ saro hoti, tādisako mayhaṃ saro hoti| dhammiyā kathāya sandassemi samādapemi samuttejemi sampahaṃsemi| bhāsamānañca maṃ na jānanti ‘ko nu kho ayaṃ bhāsati devo vā manusso vā’ti| dhammiyā kathāya sandassetvā samādapetvā samuttejetvā sampahaṃsetvā antaradhāyāmi<pb ed="V" n="1.0347"/>| antarahitañca maṃ na jānanti ‘ko nu kho ayaṃ antarahito devo vā manusso vā’’’ti (dī. ni. 2.172)|</p>

<p rend="bodytext">khattiyā keyūraṅgadamālāgandhādivibhūsitā nānāvirāgavasanā āmukkamaṇikuṇḍalā moḷidharā honti| kiṃ bhagavāpi evaṃ attānaṃ maṇḍeti? te ca odātāpi honti kāḷāpi maṃgulacchavīpi| kiṃ satthāpi evarūpo hotīti? satthā attano pabbajitavaseneva gacchati, tesaṃ pana tādiso hutvā upaṭṭhāti, gantvā rājāsane nisinnaṃ attānaṃ dasseti, tesaṃ ‘‘ajja amhākaṃ rājā ativiya virocatī’’ti hoti| te ca bhinnassarāpi honti gaggassarāpi kākassarāpi| satthā brahmassareneva dhammaṃ katheti| tādisako mayhaṃ saro hotīti idaṃ pana bhāsantaraṃ sandhāya kathitaṃ| manussānaṃ pana taṃ sutvā ‘‘ajja rājā madhurena sarena kathetī’’ti hoti| kathetvā pakkante ca bhagavati puna rājānaṃ āgataṃ disvā ‘‘ko nu kho aya’’nti vīmaṃsā uppajjati|</p>

<p rend="bodytext">idaṃ vuttaṃ hoti – ko nu kho ayaṃ imasmiṃ ṭhāne idāneva māgadhabhāsāya sīhaḷabhāsāya madhurena sarena kathento antarahito, kiṃ devo, udāhu manussoti? kimatthaṃ panevaṃ ajānantānaṃ dhammaṃ desetīti? vāsanatthāya| evaṃ sutopi hi dhammo anāgate paccayo hotiyevāti anāgataṃ paṭicca desetīti|</p>

<p rend="bodytext"><hi rend="bold">sannisinnapubba</hi>nti saṅgamma nisinnapubbaṃ| <hi rend="bold">sallapitapubba</hi>nti ālāpasallāpo katapubbo| <hi rend="bold">sākacchā</hi>ti dhammasākacchāpi samāpajjitapubbā| <hi rend="bold">anekasataṃ brāhmaṇaparisa</hi>ntiādīnampi soṇadaṇḍasamāgamādivasena ceva aññacakkavāḷavasena ca sambhavo veditabbo|</p>

<p rend="centre">aṭṭhaparisavaṇṇanā niṭṭhitā|</p>

<p rend="subhead">catuyonivaṇṇanā</p>

<p rend="bodytext" n="152"><hi rend="paranum">152</hi><hi rend="dot">.</hi> <hi rend="bold">catasso</hi> <pb ed="M" n="1.0341"/> <hi rend="bold">kho imā, sāriputta, yoniyo</hi>ti ettha <hi rend="bold">yonī</hi>ti khandhakoṭṭhāsassapi kāraṇassapi passāvamaggassapi nāmaṃ| ‘‘catasso nāgayoniyo catasso supaṇṇayoniyo’’ti (saṃ. ni. 3.342, 392) ettha <pb ed="V" n="1.0348"/> hi khandhakoṭṭhāso yoni nāma| ‘‘yoni hesā <pb ed="P" n="2.0036"/> bhūmija phalassa adhigamāyā’’ti (ma. ni. 2.227) ettha kāraṇaṃ| ‘‘na cāhaṃ brāhmaṇaṃ brūmi, yonijaṃ mattisambhava’’nti (ma. ni. 2.457; dha. pa. 396) ettha passāvamaggo| idha pana khandhakoṭṭhāso yonīti adhippeto| tattha aṇḍe jātā <hi rend="bold">aṇḍajā</hi>| jalābumhi jātā <hi rend="bold">jalābujā</hi>| saṃsede jātā <hi rend="bold">saṃsedajā</hi>| vinā etehi kāraṇehi uppatitvā viya nibbattā abhinibbattāti <hi rend="bold">opapātikā| abhinibbhijja jāyantī</hi>ti bhinditvā nikkhamanavasena jāyanti| <hi rend="bold">pūtikuṇape vā</hi>tiādīhi aniṭṭhaṭṭhānāneva dassitāni| iṭṭhesupi sappitelamadhuphāṇitādīsu sattā jāyanti eva| <hi rend="bold">devā</hi>tiādīsu cātumahārājikato paṭṭhāya uparidevā opapātikāva honti| bhūmadevā pana catuyonikā| <hi rend="bold">ekacce ca manussā</hi>ti manussesu keci devā viya opapātikā ca honti| yebhuyyena panete jalābujāva, aṇḍajāpi ettha kontaputtā dvebhātiyattherā viya, saṃsedajāpi padumagabbhe nibbattapokkharasātibrāhmaṇapadumavatidevīādayo viya, evaṃ vinipātikesu nijjhāmataṇhikapetā nerayikā viya opapātikāyeva, avasesā catuyonikāpi honti| yathā te evaṃ yakkhāpi sabbacatuppadapakkhijātidīghajātiādayopi sabbe catuyonikāyeva|</p>

<p rend="centre">catuyonivaṇṇanā niṭṭhitā|</p>

<p rend="subhead">pañcagativaṇṇanā</p>

<p rend="bodytext" n="153"><hi rend="paranum">153</hi><hi rend="dot">.</hi> <hi rend="bold">pañca kho imā, sāriputta, gatiyo</hi>ti ettha sukatadukkaṭakammavasena gantabbāti gatiyo| apica gatigati nibbattigati ajjhāsayagati vibhavagati nipphattigatīti bahuvidhā gati nāma| tattha ‘‘taṃ gatiṃ pecca gacchāmī’’ti (a. ni. 4.184) ca, ‘‘yassa gatiṃ na jānanti, devā gandhabbamānusā’’ti (dha. pa. 420) ca ayaṃ <hi rend="bold">gatigati</hi> nāma| ‘‘imesaṃ kho ahaṃ bhikkhūnaṃ sīlavantānaṃ neva jānāmi gatiṃ vā agatiṃ vā’’ti (ma. ni. 1.508) ayaṃ <hi rend="bold">nibbattigati</hi> nāma| ‘‘evampi kho te ahaṃ brahme <pb ed="M" n="1.0342"/> gatiṃ ca pajānāmi jutiñca pajānāmī’’ti (ma. ni. 1.503) ayaṃ <hi rend="bold">ajjhāsayagati</hi> nāma| ‘‘vibhavo gati dhammānaṃ, nibbānaṃ arahato gatī’’ti (pari. 339) ayaṃ <hi rend="bold">vibhavagati</hi> nāma| ‘‘dveyeva gatiyo bhavanti <pb ed="V" n="1.0349"/> anaññā’’ti (dī. ni. 1.258; 2.34) ayaṃ <hi rend="bold">nipphattigati</hi> nāma| tāsu idha gatigati adhippetā|</p>

<p rend="bodytext"><hi rend="bold">nirayo</hi>tiādīsu <pb ed="P" n="2.0037"/> niratiatthena nirassādaṭṭhena <hi rend="bold">nirayo</hi>| tiriyaṃ añchitāti <hi rend="bold">tiracchānā</hi>| tesaṃ yoni <hi rend="bold">tiracchānayoni</hi>| peccabhāvaṃ pattānaṃ visayoti <hi rend="bold">pettivisayo</hi>| manaso ussannattā <hi rend="bold">manussā</hi>| pañcahi kāmaguṇehi attano attano ānubhāvehi ca dibbantīti <hi rend="bold">devā| nirayañcāhaṃ, sāriputtā</hi>tiādīsu nirayoti saddhiṃ okāsena khandhā| <hi rend="bold">tiracchānayoniṃ cā</hi>tiādīsupi eseva nayo| <hi rend="bold">maggaṃ paṭipada</hi>nti ubhayenāpi vuttagatisaṃvattanika kammameva dasseti| <hi rend="bold">yathā ca paṭipanno</hi>ti yena maggena yāya paṭipadāya paṭipannoti ubhayampi ekato katvā niddisati| <hi rend="bold">apāya</hi>ntiādīsu vaḍḍhisaṅkhātā sukhasaṅkhātā vā ayā apetattā <hi rend="bold">apāyo</hi>| dukkhassa gati paṭisaraṇanti <hi rend="bold">duggati</hi>| dukkaṭakārino ettha vinipatantīti <hi rend="bold">vinipāto| nibbānañcāha</hi>nti idaṃ pana na kevalaṃ gatigatimeva, gatinissaraṇaṃ nibbānampi jānāmīti dassanatthamāha| idha <hi rend="bold">maggo paṭipadā</hi>ti ubhayenāpi ariyamaggova vutto|</p>

<p rend="centre">pañcagativaṇṇanā niṭṭhitā|</p>

<p rend="subhead">ñāṇappavattākāravaṇṇanā</p>

<p rend="bodytext" n="154"><hi rend="paranum">154</hi><hi rend="dot">.</hi> idāni yathāvuttesu sattasu ṭhānesu aṭṭhasu ṭhānesu attano ñāṇappavattākāraṃ dassento <hi rend="bold">idhāhaṃ, sāriputtā</hi>tiādimāha|</p>

<p rend="bodytext">tattha <hi rend="bold">ekantadukkhā</hi>ti niccadukkhā nirantaradukkhā| <hi rend="bold">tibbā</hi>ti bahalā| <hi rend="bold">kaṭukā</hi>ti kharā| <hi rend="bold">seyyathāpī</hi>tiādīni opammadassanatthaṃ vuttāni| tattha <hi rend="bold">kāsū</hi>ti āvāṭopi vuccati rāsipi|</p>

<p rend="gatha1">‘‘kinnu santaramānova, kāsuṃ khaṇasi sārathi|</p>

<p rend="gathalast">puṭṭho me samma akkhāhi, kiṃ kāsuyā karissasī’’ti|| (jā. 2.22.3) –</p>

<p rend="unindented">ettha <pb ed="V" n="1.0350"/> hi āvāṭo kāsu nāma|</p>

<p rend="gathalast">‘‘aṅgārakāsuṃ <pb ed="M" n="1.0343"/> apare phunanti, narā rudantā paridaḍḍhagattā’’ti|| (jā. 2.22.462) –</p>

<p rend="unindented">ettha rāsi| idha pana āvāṭo adhippeto| tenevāha ‘‘sādhikaporisā’’ti| tattha sādhikaṃ porisaṃ pamāṇaṃ assāti <hi rend="bold">sādhikaporisā,</hi> atirekapañcaratanāti attho| <hi rend="bold">vītaccikānaṃ vītadhūmāna</hi>nti etaṃ pariḷāhassa balavabhāvadīpanatthaṃ vuttaṃ, acciyā vā sati dhūme vā sati, vāto samuṭṭhāti, tena pariḷāho na balavā hoti| <hi rend="bold">ghammapareto</hi>ti ghammānugato<pb ed="P" n="2.0038"/>| <hi rend="bold">tasito</hi>ti jātataṇho| <hi rend="bold">pipāsito</hi>ti udakaṃ pātukāmo| <hi rend="bold">ekāyanena maggenā</hi>ti ekapatheneva maggena, anukkamaniyena ubhosu passesu nirantarakaṇṭakarukkhagahanena| <hi rend="bold">paṇidhāyā</hi>ti aṅgārakāsuyaṃ patthanā nāma natthi, aṅgārakāsuṃ ārabbha pana iriyāpathassa ṭhapitattā evaṃ vuttaṃ|</p>

<p rend="bodytext"><hi rend="bold">evameva kho</hi>ti ettha idaṃ opammasaṃsandanaṃ – aṅgārakāsu viya hi nirayo daṭṭhabbo| aṅgārakāsumaggo viya nirayūpagaṃ kammaṃ| maggāruḷho viya kammasamaṅgī puggalo| cakkhumā puriso viya dibbacakkhuko bhagavā| yathā so puriso maggāruḷhaṃ disvā vijānāti ‘‘ayaṃ iminā maggena gantvā aṅgārakāsuyaṃ patissatī’’ti, evamevaṃ bhagavā pāṇātipātādīsu yaṃkiñci kammaṃ āyūhantaṃ evaṃ jānāti ‘‘ayaṃ imaṃ kammaṃ katvā niraye nibbattissattī’’ti| yathā so puriso aparabhāge taṃ aṅgārakāsuyā patitaṃ passati, evameva bhagavā aparabhāge ‘‘so puriso taṃ kammaṃ katvā kuhiṃ nibbatto’’ti ālokaṃ vaḍḍhetvā dibbacakkhunā olokento niraye nibbattaṃ passati pañcavidhabandhanādimahādukkhaṃ anubhavantaṃ| tattha kiñcāpi tassa kammāyūhanakāle añño vaṇṇo, niraye nibbattassa añño| athāpi ‘‘so satto taṃ kammaṃ katvā kattha nibbatto’’ti olokentassa anekasahassānaṃ sattānaṃ majjhe ṭhitopi ‘‘ayaṃ so’’ti soyeva satto āpāthaṃ āgacchati, ‘‘dibbacakkhubalaṃ nāma eta’’nti vadanti|</p>

<p rend="bodytext">dutiyupamāyaṃ yasmā aṅgārakāsuyaṃ viya gūthakūpe pariḷāho natthi, tasmā ‘‘ekantadukkhā’’ti avatvā ‘‘dukkhā’’tiādimāha| etthāpi purimanayeneva opammasaṃsandanaṃ veditabbaṃ<pb ed="V" n="1.0351"/>| imampi hi puggalaṃ bhagavā hatthiyoniādīsu <pb ed="M" n="1.0344"/> yattha katthaci nibbattaṃ vadhabandhanākaḍḍhanavikaḍḍhanādīhi mahādukkhaṃ anubhavamānaṃ passatiyeva|</p>

<p rend="bodytext">tatiyupamāyaṃ <hi rend="bold">tanupattapalāso</hi>ti na abbhapaṭalaṃ viya tanupaṇṇo, viraḷapaṇṇattaṃ panassa sandhāya idaṃ vuttaṃ| <hi rend="bold">kabaracchāyo</hi>ti viraḷacchāyo| <hi rend="bold">dukkhabahulā</hi>ti pettivisayasmiñhi <pb ed="P" n="2.0039"/> dukkhameva bahulaṃ, sukhaṃ parittaṃ kadāci anubhavitabbaṃ hoti, tasmā evamāha| etthāpi purimanayeneva opammasaṃsandanaṃ veditabbaṃ|</p>

<p rend="bodytext">catutthupamāyaṃ <hi rend="bold">bahalapattapalāso</hi>ti nirantarapaṇṇo pattasañchanno| <hi rend="bold">santacchāyo</hi>ti pāsāṇacchattaṃ viya ghanacchāyo| <hi rend="bold">sukhabahulā vedanā</hi>ti manussaloke khattiyakulādīsu sukhabahulā vedanā vedayitabbā hoti, tā vedayamānaṃ nipannaṃ vā nisinnaṃ vā passāmīti dasseti| idhāpi opammasaṃsandanaṃ purimanayeneva veditabbaṃ|</p>

<p rend="bodytext">pañcamupamāyaṃ <hi rend="bold">pāsādo</hi>ti dīghapāsādo| <hi rend="bold">ullittāvalitta</hi>nti anto ceva ullittaṃ bahi ca avalittaṃ| <hi rend="bold">phusitaggaḷa</hi>nti dvārabāhāhi saddhiṃ supihitakavāṭaṃ| <hi rend="bold">gonakatthato</hi>ti caturaṅgulādhikalomena kāḷakojavena atthato| <hi rend="bold">paṭikatthato</hi>ti uṇṇāmayena setattharaṇena atthato| <hi rend="bold">paṭalikatthato</hi>ti ghanapupphakena uṇṇāmayattharaṇena atthato| <hi rend="bold">kadalimigapavarapaccattharaṇo</hi>ti kadalimigacammamayena uttamapaccattharaṇena atthato| taṃ kira paccattharaṇaṃ setavatthassa upari kadalimigacammaṃ attharitvā sibbetvā karonti| <hi rend="bold">suttaracchado</hi>ti saha uttaracchadena, uttaribaddhena rattavitānena saddhinti attho| <hi rend="bold">ubhatolohitakūpadhāno</hi>ti sīsūpadhānañca pādūpadhānañcāti pallaṅkassa ubhato ṭhapitalohitakūpadhāno| idhāpi upamāsaṃsandanaṃ purimanayeneva veditabbaṃ|</p>

<p rend="bodytext">ayaṃ panettha aparabhāgayojanā, yathā so puriso maggāruḷhameva jānāti ‘‘ayaṃ etena maggena gantvā pāsādaṃ āruyha kūṭāgāraṃ pavisitvā pallaṅke nisīdissati vā nipajjissati vā’’ti, evamevaṃ bhagavā dānādīsu puññakiriyavatthūsu yaṃkiñci kusalakammaṃ āyūhantaṃyeva puggalaṃ disvā ‘‘ayaṃ imaṃ katvā devaloke nibbattissatī’’ti jānāti| yathā so puriso aparabhāge <pb ed="M" n="1.0345"/><pb ed="V" n="1.0352"/> taṃ pāsādaṃ āruyha kūṭāgāraṃ pavisitvā pallaṅke nisinnaṃ vā nipannaṃ vā ekantasukhaṃ nirantarasukhaṃ vedanaṃ vedayamānaṃ passati, evamevaṃ bhagavā aparabhāge ‘‘so taṃ kalyāṇaṃ katvā kuhiṃ nibbatto’’ti ālokaṃ vaḍḍhetvā dibbacakkhunā olokento devaloke <pb ed="P" n="2.0040"/> nibbattaṃ passati, nandanavanādīsu accharāsaṅghaparivutaṃ dibbasampattiṃ anubhavamānaṃ|</p>

<p rend="centre">ñāṇappavattākāravaṇṇanā niṭṭhitā|</p>

<p rend="subhead">āsavakkhayavāravaṇṇanā</p>

<p rend="bodytext">āsavakkhayavāre ‘‘dibbena cakkhunā’’ti avatvā ‘‘tamenaṃ passāmī’’ti vuttaṃ| taṃ kasmāti ce? niyamābhāvā| imañhi puggalaṃ dibbacakkhunāpi passissati, cetopariyañāṇenāpi jānissati, sabbaññutaññāṇenapi jānissatiyeva| <hi rend="bold">ekantasukhā vedanā</hi>ti idaṃ kiñcāpi devalokasukhena saddhiṃ byañjanato ekaṃ, atthato pana nānā hoti| devalokasukhañhi rāgapariḷāhādīnaṃ atthitāya na ekanteneva sukhaṃ| nibbānasukhaṃ pana sabbapariḷāhānaṃ vūpasamāya sabbākārena ekantasukhaṃ| upamāyampi ‘‘yathā pāsāde ekantasukhā’’ti vuttaṃ| taṃ maggapariḷāhassa avūpasantatāya chātajjhattatāya pipāsābhibhūtatāya ca na ekantameva sukhaṃ| vanasaṇḍe pana pokkharaṇiyaṃ oruyha rajojallassa pavāhitattā maggadarathassa vūpasantatāya bhisamūlakhādanena ceva madhurodakapānena ca khuppipāsānaṃ vinītatāya udakasāṭakaṃ parivattetvā maṭṭhadukūlaṃ nivāsetvā taṇḍulatthavikaṃ ussīsake katvā udakasāṭakaṃ pīḷetvā hadaye ṭhapetvā mandamandena ca vātena bījayamānassa nipannattā sabbākārena ekantasukhaṃ hoti|</p>

<p rend="bodytext"><hi rend="bold">evameva kho</hi>ti ettha idaṃ opammasaṃsandanaṃ – pokkharaṇī viya hi ariyamaggo daṭṭhabbo| pokkharaṇimaggo viya pubbabhāgapaṭipadā| maggāruḷho viya paṭipadāsamaṅgīpuggalo| cakkhumā puriso viya dibbacakkhu bhagavā| vanasaṇḍo viya nibbānaṃ| yathā so puriso maggāruḷhaṃ disvāva jānāti ‘‘ayaṃ iminā maggena gantvā pokkharaṇiyaṃ nhatvā ramaṇīye vanasaṇḍe rukkhamūle nisīdissati vā nipajjissati vā’’ti, evamevaṃ bhagavā paṭipadaṃ pūrentameva nāmarūpaṃ <pb ed="V" n="1.0353"/> paricchindantameva paccayapariggahaṃ karontameva lakkhaṇārammaṇāya vipassanāya kammaṃ karontameva jānāti ‘‘ayaṃ imaṃ paṭipadaṃ pūretvā sabbāsave khepetvā anāsavaṃ cetovimuttiṃ paññāvimuttinti evaṃ vuttaṃ phalasamāpattiṃ upasampajja <pb ed="M" n="1.0346"/> viharissatī’’ti| yathā <pb ed="P" n="2.0041"/> so puriso aparabhāge tāyaṃ pokkharaṇiyaṃ nhatvā vanasaṇḍaṃ pavisitvā nisinnaṃ vā nipannaṃ vā ekantasukhaṃ vedanaṃ vedayamānaṃ passati, evameva bhagavā aparabhāge taṃ puggalaṃ paṭipadaṃ pūretvā maggaṃ bhāvetvā phalaṃ sacchikatvā nirodhasayanavaragataṃ nibbānārammaṇaṃ phalasamāpattiṃ appetvā ekantasukhaṃ vedanaṃ vedayamānaṃ passati|</p>

<p rend="centre">āsavakkhayavāravaṇṇanā niṭṭhitā|</p>

<p rend="subhead">dukkarakārikādisuddhivaṇṇanā</p>

<p rend="bodytext" n="155"><hi rend="paranum">155</hi><hi rend="dot">.</hi> ‘‘abhijānāmi kho panāhaṃ, sāriputta, caturaṅgasamannāgata’’nti idaṃ kasmā āraddhaṃ? pāṭiyekkaṃ anusandhivasena āraddhaṃ| ayaṃ kira sunakkhatto dukkarakārikāya suddhi hotīti evaṃ laddhiko| athassa bhagavā mayā ekasmiṃ attabhāve ṭhatvā caturaṅgasamannāgataṃ dukkaraṃ kataṃ, dukkarakārako nāma mayā sadiso natthi| dukkarakārena suddhiyā sati ahameva suddho bhaveyyanti dassetuṃ imaṃ desanaṃ ārabhi| apica ayaṃ sunakkhatto dukkarakārikāya pasanno, so cassa pasannabhāvo, ‘‘addasā kho, bhaggava, sunakkhatto licchaviputto acelaṃ korakkhattiyaṃ catukkuṇḍikaṃ chamānikiṇṇaṃ bhakkhasaṃ mukhena khādantaṃ mukhena bhuñjantaṃ| disvānassa etadahosi ‘sādhu rūpo vata, bho, ayaṃ samaṇo catukkuṇḍiko chamānikiṇṇaṃ bhakkhasaṃ mukheneva khādati, mukheneva bhuñjatī’’’ti evamādinā <hi rend="bold">pāthikasutte</hi> (dī. ni. 3.7) āgatanayena veditabbo|</p>

<p rend="bodytext">atha bhagavā ayaṃ dukkarakārikāya pasanno, mayā ca etasmiṃ attabhāve ṭhatvā caturaṅgasamannāgataṃ dukkaraṃ kataṃ, dukkarakāre pasīdantenāpi anena mayi pasīditabbaṃ siyā, sopissa pasādo mayi natthīti dassento imaṃ desanaṃ ārabhi|</p>

<p rend="bodytext">tatra <pb ed="V" n="1.0354"/> <hi rend="bold">brahmacariya</hi>nti dānampi veyyāvaccampi sikkhāpadampi brahmavihārāpi dhammadesanāpi methunaviratipi sadārasantosopi uposathopi ariyamaggopi sakalasāsanampi ajjhāsayopi vīriyampi vuccati|</p>

<p rend="gatha1">‘‘kiṃ <pb ed="M" n="1.0347"/> te vataṃ kiṃ pana brahmacariyaṃ,</p>

<p rend="gatha2">kissa suciṇṇassa ayaṃ vipāko|</p>

<p rend="gatha3">iddhī jutī balavīriyūpapatti,</p>

<p rend="gathalast">idañca te nāga mahāvimānaṃ||</p>

<p rend="gatha1">ahañca <pb ed="P" n="2.0042"/> bhariyā ca manussaloke,</p>

<p rend="gatha2">saddhā ubho dānapatī ahumhā|</p>

<p rend="gatha3">opānabhūtaṃ me gharaṃ tadāsi,</p>

<p rend="gathalast">santappitā samaṇabrāhmaṇā ca||</p>

<p rend="gatha1">taṃ me vataṃ taṃ pana brahmacariyaṃ,</p>

<p rend="gatha2">tassa suciṇṇassa ayaṃ vipāko|</p>

<p rend="gatha3">iddhī jutī balavīriyūpapatti,</p>

<p rend="gathalast">idañca me dhīra mahāvimāna’’nti|| (jā. 2.22.1592, 1593, 1595) –</p>

<p rend="unindented">imasmiñhi puṇṇakajātake dānaṃ brahmacariyanti vuttaṃ|</p>

<p rend="gatha1">‘‘kena pāṇi kāmadado, kena pāṇi madhussavo|</p>

<p rend="gathalast">kena te brahmacariyena, puññaṃ pāṇimhi ijjhati||</p>

<p rend="gatha1">tena pāṇi kāmadado, tena pāṇi madhussavo|</p>

<p rend="gathalast">tena me brahmacariyena, puññaṃ pāṇimhi ijjhatī’’ti|| (pe. va. 275) –</p>

<p rend="unindented">imasmiṃ <pb ed="V" n="1.0355"/> aṅkurapetavatthusmiṃ veyyāvaccaṃ brahmacariyanti vuttaṃ| ‘‘evaṃ kho taṃ, bhikkhave, tittiriyaṃ nāma brahmacariyaṃ ahosī’’ti (cūḷava. 311) imasmiṃ tittirajātake pañcasikkhāpadaṃ brahmacariyanti vuttaṃ| ‘‘taṃ kho pana me pañcasikha brahmacariyaṃ neva nibbidāya na virāgāya na nirodhāya, yāvadeva brahmalokūpapattiyā’’ti (dī. ni. 2.329) imasmiṃ <hi rend="bold">mahāgovindasutte</hi> brahmavihārā brahmacariyanti vuttaṃ| ‘‘ekasmiṃ brahmacariyasmiṃ, sahassaṃ maccuhāyina’’nti (saṃ. ni. 1.184) ettha dhammadesanā brahmacariyanti vuttā| ‘‘pare abrahmacārī bhavissanti, mayamettha brahmacārī bhavissāmā’’ti (ma. ni. 1.83) sallekhasutte methunavirati brahmacariyanti vuttā|</p>

<p rend="gatha1">‘‘mayañca <pb ed="M" n="1.0348"/> bhariyā nātikkamāma,</p>

<p rend="gatha2">amhe ca bhariyā nātikkamanti|</p>

<p rend="gatha3">aññatra tāhi brahmacariyaṃ carāma,</p>

<p rend="gathalast">tasmā hi amhaṃ daharā na mīyare’’ti|| (jā. 1.10.97) –</p>

<p rend="unindented"><hi rend="bold">mahādhammapālajātake</hi> sadārasantoso brahmacariyanti vutto|</p>

<p rend="gatha1">‘‘hīnena brahmacariyena, khattiye upapajjati|</p>

<p rend="gathalast">majjhimena ca devattaṃ, uttamena visujjhatī’’ti|| (jā. 1.8.75) –</p>

<p rend="unindented">evaṃ <pb ed="P" n="2.0043"/> nimijātake attadamanavasena kato aṭṭhaṅgiko uposatho brahmacariyanti vutto| ‘‘idaṃ kho pana me, pañcasikha, brahmacariyaṃ ekantanibbidāya virāgāya…pe.… ayameva ariyo aṭṭhaṅgiko maggo’’ti (dī. ni. 2.329) <hi rend="bold">mahāgovindasutta</hi>smiññeva ariyamaggo brahmacariyanti vutto| ‘‘tayidaṃ brahmacariyaṃ iddhañceva phītañca vitthārikaṃ bāhujaññaṃ puthubhūtaṃ yāva devamanussehi suppakāsita’’nti (dī. ni. 3.174) pāsādikasutte sikkhattayasaṅgahaṃ sāsanaṃ brahmacariyanti vuttaṃ|</p>

<p rend="gatha1">‘‘api <pb ed="V" n="1.0356"/> ataramānānaṃ, phalāsāva samijjhati|</p>

<p rend="gathalast">vipakkabrahmacariyosmi, evaṃ jānāhi gāmaṇī’’ti|| (jā. 1.1.8) –</p>

<p rend="unindented">ettha ajjhāsayo brahmacariyanti vutto| idha pana vīriyaṃ <hi rend="bold">brahmacariya</hi>nti adhippetaṃ| vīriyabrahmacariyassa hi idameva suttaṃ| tadetaṃ ekasmiṃ attabhāve catubbidhassa dukkarassa katattā caturaṅgasamannāgatanti vuttaṃ|</p>

<p rend="bodytext"><hi rend="bold">tapassī sudaṃ homī</hi>ti <hi rend="bold">suda</hi>nti nipātamattaṃ, tapanissitako homīti attho| <hi rend="bold">paramatapassī</hi>ti paramo tapassī, tapanissitakānaṃ uttamo| <hi rend="bold">lūkho sudaṃ homī</hi>ti lūkho homi| <hi rend="bold">jegucchī</hi>ti pāpajegucchiko| <hi rend="bold">pavivitto sudaṃ homī</hi>ti pavivitto ahaṃ homi| <hi rend="bold">tatrāssu me idaṃ, sāriputtā</hi>ti tatra caturaṅge brahmacariye idaṃ mama tapassitāya hoti, tapanissitakabhāve mayhaṃ idaṃ acelakāditapassitakattaṃ hotīti dasseti|</p>

<p rend="bodytext">tattha <pb ed="M" n="1.0349"/> <hi rend="bold">acelako</hi>ti niccelo naggo| <hi rend="bold">muttācāro</hi>ti visaṭṭhācāro, uccārakammādīsu lokiyakulaputtācārena virahito, ṭhitakova uccāraṃ karomi, passāvaṃ karomi, khādāmi bhuñjāmi ca| <hi rend="bold">hatthāpalekhano</hi>ti hatthe piṇḍamhi ṭhite jivhāya hatthaṃ apalikhāmi, uccāraṃ vā katvā hatthasmiññeva daṇḍakasaññī hutvā hatthena apalikhāmīti dasseti| te kira daṇḍakaṃ sattoti paññapenti, tasmā tesaṃ paṭipadaṃ pūrento evamakāsi| bhikkhāgahaṇatthaṃ ehi bhaddanteti vutto na etīti<hi rend="bold"> na ehibhaddantiko</hi>| tena hi tiṭṭha bhaddanteti vuttopi na tiṭṭhatīti <hi rend="bold">na tiṭṭhabhaddantiko</hi>| tadubhayampi <pb ed="P" n="2.0044"/> titthiyā evaṃ etassa vacanaṃ kataṃ bhavissatīti na karonti| ahampi evaṃ akāsinti dasseti| <hi rend="bold">abhihaṭa</hi>nti puretaraṃ gahetvā āhaṭaṃ bhikkhaṃ| <hi rend="bold">uddissakata</hi>nti idaṃ tumhe uddissa katanti evaṃ ārocitabhikkhaṃ| <hi rend="bold">na nimantana</hi>nti asukaṃ nāma kulaṃ vā vīthiṃ vā gāmaṃ vā paviseyyāthāti evaṃ nimantitabhikkhampi na sādiyāmi na gaṇhāmi|</p>

<p rend="bodytext"><hi rend="bold">na kumbhimukhā</hi>ti kumbhito uddharitvā diyyamānaṃ bhikkhaṃ na gaṇhāmi| <hi rend="bold">na kaḷopimukhā</hi>ti kaḷopīti ukkhali vā pacchi vā| tatopi na gaṇhāmi| kasmā? kumbhikaḷopiyo <pb ed="V" n="1.0357"/> maṃ nissāya kaṭacchunā pahāraṃ labhantīti| <hi rend="bold">na eḷakamantara</hi>nti ummāraṃ antaraṃ katvā diyyamānaṃ na gaṇhāmi| kasmā? ayaṃ maṃ nissāya antarakaraṇaṃ labhatīti| daṇḍamusalesupi eseva nayo| <hi rend="bold">na dvinna</hi>nti dvīsu bhuñjamānesu ekasmiṃ uṭṭhāya dente na gaṇhāmi| kasmā? kabaḷantarāyo hotīti| <hi rend="bold">na gabbhiniyā</hi>tiādīsu pana gabbhiniyā kucchiyaṃ dārako kilamati, pāyantiyā dārakassa khīrantarāyo hoti, purisantaragatāya ratiantarāyo hotīti na gaṇhāmi| <hi rend="bold">na saṃkittīsū</hi>ti saṃkittetvā katabhattesu| dubbhikkhasamaye kira acelakasāvakā acelakānaṃ atthāya tato tato taṇḍulādīni samādapetvā bhattaṃ pacanti| ukkaṭṭhācelako tatopi na paṭiggaṇhāti|</p>

<p rend="bodytext"><hi rend="bold">na yattha sā</hi>ti yattha sunakho piṇḍaṃ labhissāmīti upaṭṭhito hoti, tattha tassa adatvā āhaṭaṃ na gaṇhāmi| kasmā? etassa piṇḍantarāyo hotīti| <hi rend="bold">saṇḍasaṇḍacārinī</hi>ti samūhasamūhacārinī, sace hi acelakaṃ disvā imassa bhikkhaṃ dassāmāti mānusakā bhattagehaṃ pavisanti| tesu ca pavisantesu kaḷopimukhādīsu nilīnā makkhikā uppatitvā saṇḍasaṇḍā caranti| tato <pb ed="M" n="1.0350"/> āhaṭaṃ bhikkhaṃ na gaṇhāmi| kasmā? maṃ nissāya makkhikānaṃ gocarantarāyo jātoti, ahampi tathā akāsiṃ| <hi rend="bold">na thusodaka</hi>nti sabbasassasambhārehi kataṃ loṇasovīrakaṃ| ettha ca surāpānameva sāvajjaṃ, ayaṃ pana sabbesupi sāvajjasaññī|</p>

<p rend="bodytext"><hi rend="bold">ekāgāriko</hi>ti yo ekasmiññeva gehe bhikkhaṃ labhitvā nivattati| <hi rend="bold">ekālopiko</hi>ti yo ekeneva ālopena yāpeti| <hi rend="bold">dvāgārikā</hi>dīsupi eseva nayo| <hi rend="bold">ekissāpi dattiyā</hi>ti ekāya <pb ed="P" n="2.0045"/> dattiyā| <hi rend="bold">datti</hi> nāma ekā khuddakapāti hoti, yattha aggabhikkhaṃ pakkhipitvā ṭhapenti| <hi rend="bold">ekāhika</hi>nti ekadivasantarikaṃ| <hi rend="bold">addhamāsika</hi>nti addhamāsantarikaṃ| <hi rend="bold">pariyāyabhattabhojana</hi>nti vārabhattabhojanaṃ| ekāhavārena dvīhavārena sattāhavārena aḍḍhamāsavārenāti evaṃ divasavārena ābhataṃ bhattabhojanaṃ|</p>

<p rend="bodytext"><hi rend="bold">sākabhakkho</hi>ti allasākabhakkho| <hi rend="bold">sāmākabhakkho</hi>ti sāmākataṇḍulabhakkho| <hi rend="bold">nīvārā</hi>dīsu <hi rend="bold">nīvārā</hi> nāma tāva araññe sayaṃjātavīhijāti| <hi rend="bold">daddula</hi>nti cammakārehi cammaṃ likhitvā chaḍḍitakasaṭaṃ| <hi rend="bold">haṭaṃ</hi> vuccati silesopi sevālopi kaṇikārādirukkhaniyyāsopi| <hi rend="bold">kaṇa</hi>nti kuṇḍakaṃ<pb ed="V" n="1.0358"/>| <hi rend="bold">ācāmo</hi>ti bhattukkhalikāya laggo jhāmodano, taṃ chaḍḍitaṭṭhāne gahetvā khādati| ‘‘odanakañjiya’’ntipi vadanti| <hi rend="bold">piññākā</hi>dayo pākaṭā eva| <hi rend="bold">pavattaphalabhojī</hi>ti patitaphalabhojī|</p>

<p rend="bodytext"><hi rend="bold">sāṇānī</hi>ti sāṇavākacoḷāni| <hi rend="bold">masāṇānī</hi>ti missakacoḷāni| <hi rend="bold">chavadussānī</hi>ti matasarīrato chaḍḍitavatthāni| erakatiṇādīni vā ganthetvā katanivāsanāni| <hi rend="bold">paṃsukūlānī</hi>ti pathaviyaṃ chaḍḍitanantakāni| <hi rend="bold">tiritānī</hi>ti rukkhattacavatthāni| <hi rend="bold">ajina</hi>nti ajinamigacammaṃ| <hi rend="bold">ajinakkhipa</hi>nti tadeva majjhe phālitaṃ| sakhurakantipi vadanti| <hi rend="bold">kusacīra</hi>nti kusatiṇaṃ ganthetvā katacīraṃ| <hi rend="bold">vākacīraphalakacīresu</hi>pi eseva nayo| <hi rend="bold">kesakambala</hi>nti manussakesehi katakambalaṃ| yaṃ sandhāya vuttaṃ ‘‘yāni kānici, bhikkhave, tantāvutānaṃ vatthānaṃ, kesakambalo tesaṃ paṭikuṭṭho akkhāyati| kesakambalo, bhikkhave, sīte sīto, uṇhe uṇho, dubbaṇṇo duggandho dukkhasamphaso’’ti (a. ni. 3.138)| <hi rend="bold">vālakambala</hi>nti assavālādīhi katakambalaṃ| <hi rend="bold">ulūkapakkhaka</hi>nti ulūkapattāni ganthetvā katanivāsanaṃ| <hi rend="bold">ubbhaṭṭhako</hi>ti uddhaṃ ṭhitako| <hi rend="bold">ukkuṭikappadhānamanuyutto</hi>ti ukkuṭikavīriyaṃ anuyutto, gacchantopi ukkuṭikova hutvā uppatitvā <pb ed="M" n="1.0351"/> uppatitvā gacchati| <hi rend="bold">kaṇṭakāpassayiko</hi>ti <pb ed="P" n="2.0046"/> ayakaṇṭake vā pakatikaṇṭake vā bhūmiyaṃ koṭṭetvā tattha cammaṃ attharitvā ṭhānacaṅkamādīni karomīti dasseti| <hi rend="bold">seyya</hi>nti sayantopi tattheva seyyaṃ kappemi| sāyaṃ tatiyamassāti <hi rend="bold">sāyatatiyakaṃ</hi>| pāto majjhanhike sāyanti divasassa tikkhattuṃ pāpaṃ pavāhessāmīti udakorohanānuyogaṃ anuyutto viharāmīti dasseti|</p>

<p rend="bodytext" n="156"><hi rend="paranum">156</hi><hi rend="dot">.</hi> <hi rend="bold">nekavassagaṇika</hi>nti nekavassagaṇasañjātaṃ| <hi rend="bold">rajojalla</hi>nti rajamalaṃ, idaṃ attano rajojallakavatasamādānakālaṃ sandhāya vadati| <hi rend="bold">jegucchismi</hi>nti pāpajigucchanabhāve| <hi rend="bold">yāva udakabindumhipī</hi>ti yāva udakathevakepi mama dayā paccupaṭṭhitā hoti, ko pana vādo aññesu sakkharakaṭhaladaṇḍakavālikādīsu| te kira udakabinduṃ ca ete ca sakkharakaṭhalādayo khuddakapāṇāti paññapenti| tenāha ‘‘yāva udakabindumhipi me dayā paccupaṭṭhitā hotī’’ti| udakabindumpi na hanāmi na vināsemi, kiṃ kāraṇā| <hi rend="bold">māhaṃ khuddake pāṇe visamagate saṅghātaṃ āpādesi</hi>nti| ninnathalatiṇaggarukkhasākhādīsu visamaṭṭhāne gate udakabindusaṅkhāte khuddakapāṇe saṅghātaṃ <pb ed="V" n="1.0359"/> vadhaṃ mā āpādesinti| etamatthaṃ ‘‘satova abhikkamāmī’’ti dasseti| acelakesu kira bhūmiṃ akkantakālato pabhuti sīlavā nāma natthi| bhikkhācāraṃ gacchantāpi dussīlāva hutvā gacchanti, upaṭṭhākānaṃ gehe bhuñjantāpi dussīlāva hutvā bhuñjanti| āgacchantāpi dussīlāva hutvā āgacchanti| yadā pana morapiñchena phalakaṃ sammajjitvā sīlaṃ adhiṭṭhāya nisīdanti, tadā sīlavantā nāma honti|</p>

<p rend="bodytext"><hi rend="bold">vanakammika</hi>nti kandamūlaphalāphalādīnaṃ atthāya vane vicarantaṃ| <hi rend="bold">vanena vana</hi>nti vanato vanaṃ, esa nayo sabbattha| <hi rend="bold">saṃpatāmī</hi>ti gacchāmi| <hi rend="bold">āraññako</hi>ti araññe jātavuddho, idaṃ attano ājīvakakālaṃ sandhāya vadati| bodhisatto kira pāsaṇḍapariggaṇhaṇatthāya taṃ pabbajjaṃ pabbaji, niratthakabhāvaṃ pana ñatvāpi na uppabbajjito, bodhisattā hi yaṃ yaṃ ṭhānaṃ upenti, tato anivattitadhammā honti, pabbajitvā pana mā maṃ koci addasāti tatova araññaṃ paviṭṭho| tenevāha ‘‘mā maṃ te addasaṃsu ahañca mā te addasa’’nti|</p>

<p rend="bodytext"><hi rend="bold">goṭṭhā</hi>ti <pb ed="P" n="2.0047"/> govajā| <hi rend="bold">paṭṭhitagāvo</hi>ti nikkhantagāvo| <hi rend="bold">tattha catukkuṇḍiko</hi>ti vananteyeva ṭhito gopālakānaṃ gāvīhi saddhiṃ apagatabhāvaṃ disvā <pb ed="M" n="1.0352"/> dve hatthe dve ca jaṇṇukāni bhūmiyaṃ ṭhapetvā evaṃ catukkuṇḍiko upasaṅkamitvāti attho| <hi rend="bold">tāni sudaṃ āhāremī</hi>ti mahallakavacchakānaṃ gomayāni kasaṭāni nirojāni honti, tasmā tāni vajjetvā yāni taruṇavacchakānaṃ khīrapāneneva vaḍḍhantānaṃ sojāni gomayāni tāni kucchipūraṃ khāditvā puna vanasaṇḍameva pavisati| taṃ sandhāyāha ‘‘tāni sudaṃ āhāremī’’ti| <hi rend="bold">yāvakīvañca me</hi>ti yattakaṃ kālaṃ mama sakaṃ muttakarīsaṃ aparikkhīṇaṃ hoti| yāva me dvāravaḷañjo pavattittha, tāva tadeva āhāremīti attho| kāle pana gacchante gacchante parikkhīṇamaṃsalohito upacchinnadvāravaḷañjo vacchakānaṃ gomayāni āhāremi| <hi rend="bold">mahāvikaṭabhojanasmi</hi>nti mahante vikaṭabhojane, apakatibhojaneti attho|</p>

<p rend="bodytext" n="157"><hi rend="paranum">157</hi><hi rend="dot">.</hi> <hi rend="bold">tatrāssudaṃ, sāriputta, bhiṃsanakassa vanasaṇḍassa bhiṃsanakatasmiṃ hotī</hi>ti| <hi rend="bold">tatrā</hi>ti purimavacanāpekkhanaṃ| <hi rend="bold">suda</hi>nti padapūraṇamatte nipāto| <hi rend="bold">sāriputtā</hi>ti ālapanaṃ| ayaṃ panettha atthayojanā – <hi rend="bold">tatrā</hi>ti yaṃ vuttaṃ aññataraṃ bhiṃsanakaṃ vanasaṇḍanti, tatra yo so bhiṃsanako vanasaṇḍo <pb ed="V" n="1.0360"/> vutto, tassa bhiṃsanakassa vanasaṇḍassa bhiṃsanakatasmiṃ hoti, bhiṃsanakakiriyāya hotīti attho| kiṃ hoti? idaṃ hoti, yo koci avītarāgo…pe.… lomāni haṃsantīti|</p>

<p rend="bodytext">atha vā <hi rend="bold">tatrā</hi>ti sāmiatthe bhummaṃ| su iti nipāto| kiṃ su nāma te bhonto samaṇabrāhmaṇātiādīsu viya| <hi rend="bold">ida</hi>nti adhippetamatthaṃ paccakkhaṃ viya katvā dassanavacanaṃ| <hi rend="bold">suda</hi>nti su idaṃ, sandhivasena ikāralopo veditabbo| cakkhundriyaṃ itthindriyaṃ anaññātaññassāmītindriyaṃ kiṃ sūdhavittantiādīsu viya| ayaṃ panettha atthayojanā, tassa, sāriputta, bhiṃsanakassa vanasaṇḍassa bhiṃsanakatasmiṃ idaṃsu hotīti| <hi rend="bold">bhiṃsanakatasmi</hi>nti bhiṃsanakabhāveti attho| ekassa takārassa lopo daṭṭhabbo| ‘‘bhiṃsanakattasmi’’ntiyeva vā pāṭho<pb ed="P" n="2.0048"/>, bhiṃsanakatāya iti vā vattabbe liṅgavipallāso kato, nimittatthe cetaṃ bhummavacanaṃ| tasmā evaṃ sambandho veditabbo, bhiṃsanakabhāve idaṃsu hoti, bhiṃsanakabhāvanimittaṃ bhiṃsanakabhāvahetu, bhiṃsanakabhāvapaccayā idaṃsu hoti| yo koci avītarāgo taṃ vanasaṇḍaṃ pavisati| yebhuyyena lomāni haṃsanti <pb ed="M" n="1.0353"/> bahutarāni lomāni haṃsanti, uddhaṃ mukhāni sūcisadisāni kaṇṭakasadisāni ca hutvā tiṭṭhanti, appāni na haṃsanti, bahutarānaṃ vā sattānaṃ haṃsanti, appakānaṃ atisūrapurisānaṃ na haṃsantīti|</p>

<p rend="bodytext"><hi rend="bold">antaraṭṭhakā</hi>ti māghamāsassa avasāne catasso, phagguṇamāsassa ādimhi catassoti evaṃ ubhinnaṃ antare aṭṭharatti| <hi rend="bold">abbhokāse</hi>ti mahāsatto himapātasamaye rattiṃ abbhokāse viharati, athassa lomakūpesu āvutamuttā viya himabindūni tiṭṭhanti, sarīraṃ setadukūlapārutaṃ viya hoti| <hi rend="bold">divā vanasaṇḍe</hi>ti divā himabindūsu sūriyātapasamphassena vigatesu assāsopi bhaveyya, ayaṃ pana sūriye uggacchanteyeva vanasaṇḍaṃ pavisati, tatrāpissa sūriyātapena paggharantaṃ himaṃ sarīreyeva patati| <hi rend="bold">divā abbhokāse viharāmi rattiṃ vanasaṇḍe</hi>ti gimhakāle kiresa divā abbhokāse vihāsi, tenassa kacchehi sedadhārā mucciṃsu, rattiṃ assāso bhaveyya, ayaṃ pana sūriye atthaṃ gacchanteyeva vanasaṇḍaṃ pavisati| athassa divā gahitusme vanasaṇḍe aṅgārakāsuyaṃ pakkhitto viya attabhāvo paridayhittha| <hi rend="bold">anacchariyā</hi>ti anuacchariyā| <hi rend="bold">paṭibhāsī</hi>ti upaṭṭhāsi|</p>

<p rend="bodytext"><hi rend="bold">sotatto</hi>ti <pb ed="V" n="1.0361"/> divā ātapena rattiṃ vanusmāya sutatto| <hi rend="bold">sosinno</hi>ti rattiṃ himena divā himodakena suṭṭhu tinto| <hi rend="bold">bhiṃsanake</hi>ti bhayajanake| <hi rend="bold">naggo</hi>ti niccelo| nivāsanapārupane hi sati sītaṃ vā uṇhaṃ vā na atibādheyya, tampi me natthīti dasseti| <hi rend="bold">na caggimāsino</hi>ti aggimpi na upagato| <hi rend="bold">esanāpasuto</hi>ti suddhiesanatthāya pasuto, payutto| <hi rend="bold">munī</hi>ti, tadā attānaṃ munīti katvā katheti|</p>

<p rend="bodytext"><hi rend="bold">chavaṭṭhikānī</hi>ti upaḍḍhadaḍḍhāni aṭṭhīni| <hi rend="bold">upadhāyā</hi>ti yathā sīsūpadhānañca pādūpadhānañca paññāyati, evaṃ santharitvā tattha seyyaṃ kappemīti dasseti| <hi rend="bold">gāmaṇḍalā</hi>ti <pb ed="P" n="2.0049"/> gopāladārakā| te kira bodhisattassa santikaṃ gantvā, sumedha, tvaṃ imasmiṃ ṭhāne kasmā nisinno, kathehīti vadanti| bodhisatto adhomukho nisīdati, na katheti| atha naṃ te akathetuṃ na dassāmāti parivāretvā <hi rend="bold">oṭṭhubhanti</hi> sarīre kheḷaṃ pātenti| bodhisatto <pb ed="M" n="1.0354"/> evampi na katheti| atha naṃ tvaṃ na kathesīti <hi rend="bold">omuttenti</hi> passāvamassa upari vissajjenti| bodhisatto evampi na kathetiyeva| tato naṃ kathehi kathehīti paṃsukena okiranti| bodhisatto evampi na kathetiyeva| athassa na kathesīti daṇḍakasalākā gahetvā kaṇṇasotesu pavesenti| bodhisatto dukkhā tibbā kaṭukā vedanā adhivāsento kassaci kiñci na karissāmīti matako viya acchati| tenāha ‘‘na kho panāhaṃ, sāriputta, abhijānāmi tesu pāpakaṃ cittaṃ uppādetā’’ti| na mayā tesu pāpakaṃ cittampi uppāditanti attho| <hi rend="bold">upekkhāvihārasmiṃ hotī</hi>ti upekkhāvihāro hoti| vihāro eva hi vihārasminti vutto| teneva ca ‘‘idaṃsu me’’ti etthāpi ayaṃsu meti evaṃ attho veditabbo| iminā nayena aññānipi evarūpāni padāni veditabbāni| iminā ito ekanavutikappe pūritaṃ upekkhāvihāraṃ dasseti| yaṃ sandhāyāha –</p>

<p rend="gatha1">‘‘sukhapatto na rajjāmi, dukkhe na homi dummano|</p>

<p rend="gathalast">sabbattha tulito homi, esā me upekkhāpāramī’’ti||</p>

<p rend="centre">dukkarakārikādisuddhivaṇṇanā niṭṭhitā|</p>

<p rend="subhead">āhārasuddhivaṇṇanā</p>

<p rend="bodytext" n="158"><hi rend="paranum">158</hi><hi rend="dot">.</hi> <hi rend="bold">āhārena</hi> <pb ed="V" n="1.0362"/> <hi rend="bold">suddhī</hi>ti kolādinā ekaccena parittakāhārena sakkā sujjhitunti evaṃdiṭṭhino honti| <hi rend="bold">evamāhaṃsū</hi>ti evaṃ vadanti| <hi rend="bold">kolehī</hi>ti padarehi| <hi rend="bold">kolodaka</hi>nti kolāni madditvā katapānakaṃ| <hi rend="bold">kolavikati</hi>nti kolasāḷavakolapūvakolaguḷādikolavikāraṃ| <hi rend="bold">etaparamo</hi>ti etaṃ pamāṇaṃ paramaṃ assāti etaparamo| tadā ekanavutikappamatthake pana na beluvapakkatālapakkapamāṇo kolo hoti, yaṃ etarahi kolassa pamāṇaṃ, ettakova hotīti attho|</p>

<p rend="bodytext" n="159"><hi rend="paranum">159</hi><hi rend="dot">.</hi> <hi rend="bold">adhimattakasimāna</hi>nti ativiya kisabhāvaṃ| <hi rend="bold">āsītikapabbāni vā kāḷapabbāni vā</hi>ti yathā āsītikavalliyā vā kāḷavalliyā vā sandhiṭṭhānesu milāyitvā majjhe unnatunnatāni honti, evaṃ mayhaṃ aṅgapaccaṅgāni hontīti dasseti| <hi rend="bold">oṭṭhapada</hi>nti <pb ed="P" n="2.0050"/> yathā oṭṭhassa padaṃ majjhe gambhīraṃ hoti, evamevaṃ bodhisattassa milāte maṃsalohite vaccadvārassa antopaviṭṭhattā ānisadaṃ majjhe gambhīraṃ hoti| athassa bhūmiyaṃ nisinnaṭṭhānaṃ sarapoṅkhena <pb ed="M" n="1.0355"/> akkantaṃ viya majjhe unnataṃ hoti| <hi rend="bold">vaṭṭanāvaḷī</hi>ti yathā rajjuyā āvunitvā katā vaṭṭanāvaḷī vaṭṭanānaṃ antarantarā ninnā hoti, vaṭṭanaṭṭhānesu unnatā, evaṃ piṭṭhikaṇṭako unnatāvanato hoti, <hi rend="bold">jarasālāya gopānasiyo</hi>ti jiṇṇasālāya gopānasiyo, tā vaṃsato muccitvā maṇḍale patiṭṭhahanti, maṇḍalato muccitvā bhūmiyanti; evaṃ ekā upari hoti, ekā heṭṭhāti oluggaviluggā bhavanti| bodhisattassa pana na evaṃ phāsuḷiyo, tassa hi lohite chinne maṃse milāte phāsuḷantarehi cammāni heṭṭhā otiṇṇāni, taṃ sandhāyetaṃ vuttaṃ|</p>

<p rend="bodytext"><hi rend="bold">okkhāyikā</hi>ti heṭṭhā anupaviṭṭhā| tassa kira lohite chinne maṃse milāte akkhiāvāṭakā matthaluṅgaṃ āhacca aṭṭhaṃsu, tenassa evarūpā akkhitārakā ahesuṃ| <hi rend="bold">āmakacchinno</hi>ti atitaruṇakāle chinno, so hi vātātapena saṃphusati ceva milāyati ca| <hi rend="bold">yāvassu me, sāriputtā</hi>ti, sāriputta, mayhaṃ udaracchavi yāva piṭṭhikaṇṭakaṃ allīnā hoti| atha vā yāvassu me, sāriputta, bhāriyabhāriyā ahosi dukkarakārikā, mayhaṃ udaracchavi yāva piṭṭhikaṇṭakaṃ allīnā ahosīti evamettha sambandho veditabbo| <hi rend="bold">piṭṭhikaṇṭakaṃyeva pariggaṇhāmī</hi>ti <pb ed="V" n="1.0363"/> sahudaracchaviṃ gaṇhāmi| <hi rend="bold">udaracchaviṃyeva pariggaṇhāmī</hi>ti sahapiṭṭhikaṇṭakaṃ gaṇhāmi| <hi rend="bold">avakujjo papatāmī</hi>ti tassa hi uccārapassāvatthāya nisinnassa passāvo neva nikkhamati, vaccaṃ pana ekaṃ dve kaṭakaṭṭhimattaṃ nikkhamati| balavadukkhaṃ uppādeti| sarīrato sedā muccanti, tattheva avakujjo bhūmiyaṃ patati| tenāha ‘‘avakujjo papatāmī’’ti| <hi rend="bold">tameva kāya</hi>nti taṃ ekanavutikappamatthake kāyaṃ| mahāsaccakasutte pana pacchimabhavikakāyaṃ sandhāya imameva kāyanti āha| <hi rend="bold">pūtimūlānī</hi>ti maṃse vā lohite vā sati tiṭṭhanti| tassa pana abhāve cammakhaṇḍe lomāni viya hattheyeva lagganti, taṃ sandhāyāha ‘‘pūtimūlāni lomāni kāyasmā patantī’’ti|</p>

<p rend="bodytext"><hi rend="bold">alamariyañāṇadassanavisesa</hi>nti <pb ed="P" n="2.0051"/> ariyabhāvaṃ kātuṃ samatthaṃ lokuttaramaggaṃ| <hi rend="bold">imissāyeva ariyāya paññāyā</hi>ti vipassanāpaññāya anadhigamā| <hi rend="bold">yāyaṃ ariyā</hi>ti yā ayaṃ maggapaññā adhigatā| idaṃ vuttaṃ hoti – yathā etarahi vipassanāpaññāya adhigatattā maggapaññā adhigatā, evaṃ ekanavutikappamatthake <pb ed="M" n="1.0356"/> vipassanāpaññāya anadhigatattā lokuttaramaggapaññaṃ nādhigatosmīti, majjhimabhāṇakattherā panāhu, imissāyevāti vuttapaññāpi yāyaṃ ariyāti vuttapaññāpi maggapaññāyeva| atha ne bhikkhū āhaṃsu ‘‘evaṃ sante maggassa anadhigatattā maggaṃ nādhigatosmīti idaṃ vuttaṃ hoti, bhante’’ti| āvuso, kiñcāpi dīpetuṃ na sakkomi, dvepi pana maggapaññāyevāti, etadeva cettha yuttaṃ| itarathā hi yā ayanti niddeso ananurūpo siyā|</p>

<p rend="centre">āhārasuddhivaṇṇanā niṭṭhitā|</p>

<p rend="subhead">saṃsārasuddhiādivaṇṇanā</p>

<p rend="bodytext" n="160"><hi rend="paranum">160</hi><hi rend="dot">.</hi> <hi rend="bold">saṃsārena suddhī</hi>ti bahukaṃ saṃsaritvā sujjhantīti vadanti| <hi rend="bold">upapattiyā suddhī</hi>ti bahukaṃ upapajjitvā sujjhantīti vadanti| <hi rend="bold">āvāsena suddhī</hi>ti bahūsu ṭhānesu vasitvā sujjhantīti vadanti| tīsupi ṭhānesu saṃsaraṇakavasena <hi rend="bold">saṃsāro</hi>| upapajjanakavasena <hi rend="bold">upapatti</hi>| vasanakavasena <hi rend="bold">āvāso</hi>ti khandhāyeva vuttā| <hi rend="bold">yaññenā</hi>ti bahuyāge yajitvā sujjhantīti vadanti| <hi rend="bold">muddhāvasittenā</hi>ti <pb ed="V" n="1.0364"/> tīhi saṅkhehi khattiyābhisekena muddhani abhisittena| <hi rend="bold">aggipāricariyāyā</hi>ti bahuaggiparicaraṇena sujjhantīti vadanti|</p>

<p rend="bodytext" n="161"><hi rend="paranum">161</hi><hi rend="dot">.</hi> <hi rend="bold">daharo</hi>ti taruṇo| <hi rend="bold">yuvā</hi>ti yobbanena samannāgato| <hi rend="bold">susukāḷakeso</hi>ti suṭṭhu kāḷakeso| <hi rend="bold">bhadrena yobbanena samannāgato</hi>ti imināssa yena yobbanena samannāgato yuvā, taṃ yobbanaṃ bhaddaṃ laddhakanti dasseti| paṭhamena vayasāti paṭhamavayo nāma tettiṃsa vassāni, tena samannāgatoti attho, <hi rend="bold">paññāveyyattiyenā</hi>ti paññāveyyattibhāvena| <hi rend="bold">jiṇṇo</hi>ti jarājiṇṇo| <hi rend="bold">vuddho</hi>ti vaḍḍhitvā ṭhitaṅgapaccaṅgo| <hi rend="bold">mahallako</hi>ti jātimahallako| <hi rend="bold">addhagato</hi>ti bahuaddhānaṃ gato cirakālātikkanto| <hi rend="bold">vayo anuppatto</hi>ti vassasatassa tatiyakoṭṭhāsaṃ pacchimavayaṃ anuppatto| <hi rend="bold">āsītiko me vayo vattatī</hi>ti imaṃ kira suttaṃ bhagavā parinibbānasaṃvacchare kathesi| tasmā evamāha| <hi rend="bold">paramāyā</hi>ti uttamāya| <hi rend="bold">satiyā</hi>tiādīsu padasatampi padasahassampi vadantasseva gahaṇasamatthatā <pb ed="P" n="2.0052"/> <hi rend="bold">sati</hi> nāma| tadeva ādhāraṇupanibandhanasamatthatā <hi rend="bold">gati</hi> nāma| evaṃ gahitaṃ dhāritaṃ sajjhāyaṃ kātuṃ <pb ed="M" n="1.0357"/> samatthavīriyaṃ <hi rend="bold">dhiti</hi> nāma| tassa atthañca kāraṇañca dassanasamatthatā <hi rend="bold">paññāveyyattiyaṃ</hi> nāma|</p>

<p rend="bodytext"><hi rend="bold">daḷhadhammā dhanuggaho</hi>ti daḷhaṃ dhanuṃ gahetvā ṭhito issāso| <hi rend="bold">daḷhadhanu</hi> nāma dvisahassathāmaṃ vuccati, dvisahassathāmaṃ nāma yassa āropitassa jiyābaddho lohasīsādīnaṃ bhāro daṇḍe gahetvā yāva kaṇḍappamāṇā ukkhittassa pathavito muccati| <hi rend="bold">sikkhito</hi>ti dasa dvādasa vassāni ācariyakule uggahitasippo| <hi rend="bold">katahattho</hi>ti koci sippameva uggaṇhāti| katahattho na hoti, ayaṃ pana katahattho ciṇṇavasībhāvo| <hi rend="bold">katūpāsano</hi>ti rājakulādīsu dassitasippo| <hi rend="bold">lahukena asanenā</hi>ti anto susiraṃ katvā tūlādīni pūretvā katalākhāparikammena sallahukakaṇḍena| evaṃ katañhi ekusabhagāmī dve usabhāni gacchati, aṭṭhusabhagāmī soḷasusabhāni gacchati| <hi rend="bold">appakasirenā</hi>ti nidukkhena| <hi rend="bold">atipāteyyā</hi>ti atikkameyya| <hi rend="bold">evaṃ adhimattasatimanto</hi>ti yathā so dhanuggaho taṃ vidatthicaturaṅgulachāyaṃ sīghaṃ eva atikkameti, evaṃ padasatampi padasahassampi uggahetuṃ upadhāretuṃ sajjhāyituṃ atthakāraṇāni ca upaparikkhituṃ samatthāti attho| <hi rend="bold">aññatra asitapītakhāyitasāyitā</hi>ti asitapītādīni hi bhagavatāpi kātabbāni honti, bhikkhūhipi| tasmā tesaṃ karaṇamattakālaṃ ṭhapetvāti dasseti|</p>

<p rend="bodytext"><hi rend="bold">apariyādinnāyevā</hi>ti <pb ed="V" n="1.0365"/> aparikkhīṇāyeva| sace hi eko bhikkhu kāyānupassanaṃ pucchati, añño vedanānupassanaṃ, añño cittānupassanaṃ, ayyo dhammānupassanaṃ| iminā puṭṭhaṃ ahaṃ pucchissāmīti eko ekaṃ na oloketi| evaṃ santepi tesaṃ vāro paññāyati| evaṃ buddhānaṃ pana vāro na paññāyati, vidatthicaturaṅgulachāyaṃ atikkamato puretaraṃyeva bhagavā cuddasavidhena kāyānupassanaṃ, navavidhena vedanānupassanaṃ, soḷasavidhena cittānupassanaṃ, pañcavidhena dhammānupassanaṃ katheti| tiṭṭhantu vā tāva ete cattāro| sace hi aññe cattāro sammappadhānesu, aññe iddhipādesu, aññe pañca indriyesu, aññe pañca balesu, aññe satta bojjhaṅgesu, aññe aṭṭha maggaṅgesu pañhaṃ puccheyyuṃ, tampi bhagavā <pb ed="P" n="2.0053"/> katheyya| tiṭṭhantu vā ete aṭṭha| sace aññe sattatiṃsa janā bodhipakkhiyesu pañhaṃ <pb ed="M" n="1.0358"/> puccheyyuṃ, tampi bhagavā tāvadeva katheyya| kasmā? yāvatā hi lokiyamahājanā ekaṃ padaṃ kathenti| tāva ānandatthero aṭṭha padāni katheti| ānandatthere pana ekaṃ padaṃ kathenteyeva bhagavā soḷasapadāni katheti| kasmā? bhagavato hi jivhā mudukā dantāvaraṇaṃ suphusitaṃ vacanaṃ agalitaṃ bhavaṅgaparivāso lahuko| tenāha ‘‘apariyādinnāyevassa, sāriputta, tathāgatassa dhammadesanā’’ti|</p>

<p rend="bodytext">tattha <hi rend="bold">dhammadasenā</hi>ti tantiṭhapanā| <hi rend="bold">dhammapadabyañjana</hi>nti pāḷiyā padabyañjanaṃ, tassa tassa atthassa byañjanakaṃ akkharaṃ| <hi rend="bold">pañhapaṭibhāna</hi>nti pañhabyākaraṇaṃ| iminā kiṃ dasseti? tathāgato pubbe daharakāle akkharāni sampiṇḍetvā padaṃ vattuṃ sakkoti, padāni sampiṇḍetvā gāthaṃ vattuṃ sakkoti, catuakkharehi vā aṭṭhakkharehi vā soḷasakkharehi vā padehi yuttāya gāthāya atthaṃ vattuṃ sakkoti| idāni pana mahallakakāle akkharāni sampiṇḍetvā padaṃ vā, padāni sampiṇḍetvā gāthaṃ vā, gāthāya atthaṃ vā vattuṃ na sakkotīti evaṃ natthi| daharakāle ca mahallakakāle ca sabbametaṃ tathāgatassa apariyādinnamevāti imaṃ dasseti| <hi rend="bold">mañcakena cepi ma</hi>nti idaṃ buddhabaladīpanatthameva parikappetvā āha| dasabalaṃ pana mañcake āropetvā gāmanigamarājadhāniyo pariharaṇakālo nāma natthi| tathāgatā hi pañcame āyukoṭṭhāse khaṇḍiccādīhi anabhibhūtā suvaṇṇavaṇṇasarīrassa vevaṇṇiye ananuppatte devamanussānaṃ piyamanāpakāleyeva parinibbāyanti|</p>

<p rend="bodytext" n="162"><hi rend="paranum">162</hi><hi rend="dot">.</hi> <hi rend="bold">nāgasamālo</hi>ti tassa therassa nāmaṃ| paṭhamabodhiyañhi vīsativassabbhantare upavānanāgitameghiyattherā <pb ed="V" n="1.0366"/> viya ayampi bhagavato upaṭṭhāko ahosi| <hi rend="bold">bījayamāno</hi>ti mandamandena tālavaṇṭavātena bhagavato utusukhaṃ samuṭṭhāpayamāno| <hi rend="bold">etadavocā</hi>ti sakalasuttantaṃ sutvā bhagavato pubbacaritaṃ dukkarakārakaṃ āgamma pasanno etaṃ ‘‘acchariyaṃ bhante’’tiādivacanaṃ avoca| tattha accharaṃ paharituṃ yuttanti <hi rend="bold">acchariyaṃ</hi>| abhūtapubbaṃ bhūtanti <hi rend="bold">abbhutaṃ</hi>| ubhayenapi attano vimhayameva <pb ed="P" n="2.0054"/> dīpeti| <hi rend="bold">ko nāmo ayaṃ bhante</hi>ti idaṃ bhaddako vatāyaṃ dhammapariyāyo, handassa bhagavantaṃ āyācitvā nāmaṃ gaṇhāpemīti adhippāyena āha| athassa bhagavā nāmaṃ gaṇhanto <hi rend="bold">tasmā tiha tva</hi>ntiādimāha| tassattho, yasmā idaṃ suttaṃ sutvā tava lomāni haṭṭhāni, tasmā tiha tvaṃ<pb ed="M" n="1.0359"/>, nāgasamāla, imaṃ dhammapariyāyaṃ ‘‘lomahaṃsana pariyāyo’’tveva naṃ dhārehīti|</p>

<p rend="centre">saṃsārasuddhiādivaṇṇanā niṭṭhitā|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahāsīhanādasuttavaṇṇanā niṭṭhitā|</p>

</xml>