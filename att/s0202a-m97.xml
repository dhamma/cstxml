<xml src="s0202a-m97.xml">
<sutra id="m97"/>
<p rend="subhead">7. dhanañjānisuttavaṇṇanā</p>

<p rend="bodytext" n="445"><hi rend="paranum">445</hi><hi rend="dot">.</hi> <hi rend="bold">evaṃ</hi> <pb ed="V" n="3.0301"/><pb ed="M" n="3.0293"/> <hi rend="bold">me suta</hi>nti dhanañjānisuttaṃ| tattha <hi rend="bold">dakkhiṇāgirismi</hi>nti <hi rend="bold">girī</hi>ti pabbato, rājagahaṃ parikkhipitvā ṭhitapabbatassa dakkhiṇadisābhāge janapadassetaṃ nāmaṃ| <hi rend="bold">taṇḍulapālidvārāyā</hi>ti rājagahassa kira dvattiṃsamahādvārāni catusaṭṭhikhuddakadvārāni, tesu ekaṃ taṇḍulapālidvāraṃ nāma, taṃ sandhāyevamāha| <hi rend="bold">rājānaṃ nissāyā</hi>ti ‘‘gaccha manusse apīḷetvā sassabhāgaṃ gaṇhāhī’’ti raññā pesito gantvā sabbameva sassaṃ gaṇhāti, ‘‘mā no, bhante, nāsehī’’ti ca vutte – ‘‘rājakule vuttaṃ mandaṃ, ahaṃ raññā āgamanakāleyeva evaṃ āṇatto, mā kanditthā’’ti evaṃ rājānaṃ nissāya brāhmaṇagahapatike vilumpati| dhaññaṃ yebhuyyena attano gharaṃ pavesetvā appakaṃ rājakule paveseti| kiṃ brāhmaṇagahapatikānaṃ na pīḷaṃ akāsīti ca vutto – ‘‘āma, mahārāja, imasmiṃ vāre khettāni <pb ed="P" n="3.0430"/> mandasassāni ahesuṃ, tasmā apīḷentassa me gaṇhato na bahuṃ jāta’’nti evaṃ brāhmaṇagahapatike nissāya rājānaṃ vilumpati|</p>

<p rend="bodytext" n="446"><hi rend="paranum">446</hi><hi rend="dot">.</hi> <hi rend="bold">payo pīyata</hi>nti taruṇakhīraṃ pivatu| <hi rend="bold">tāva bhattassā</hi>ti yāva khīraṃ pivitvā nisīdissatha, tāvadeva bhattassa kālo bhavissati| idheva hi no pātarāsabhattaṃ āharissantīti dasseti| <hi rend="bold">mātāpitaro</hi>tiādīsu mahallakā mātāpitaro mudukāni attharaṇapāvuraṇāni sukhumāni vatthāni madhurabhojanaṃ sugandhagandhamālādīni ca pariyesitvā posetabbā| puttadhītānaṃ nāmakaraṇamaṅgalādīni sabbakiccāni karontena puttadāro posetabbo| evañhi akariyamāne garahā uppajjatīti iminā nayena attho veditabbo|</p>

<p rend="bodytext" n="447"><hi rend="paranum">447</hi><hi rend="dot">.</hi> <hi rend="bold">adhammacārī</hi>ti pañca dussīlyakammāni vā dasa dussīlyakammāni vā idha adhammo nāma| <hi rend="bold">upakaḍḍheyyu</hi>nti pañcavidhabandhanādikammakaraṇatthaṃ taṃ taṃ nirayaṃ kaḍḍheyyuṃ|</p>

<p rend="bodytext" n="448"><hi rend="paranum">448</hi><hi rend="dot">.</hi> <hi rend="bold">dhammacārī</hi>ti <pb ed="V" n="3.0302"/> dhammikasivavijjādikammakārī| <hi rend="bold">paṭikkamantī</hi>ti osaranti parihāyanti| <hi rend="bold">abhikkamantī</hi>ti abhisaranti vaḍḍhanti| <hi rend="bold">seyyo</hi>ti varataraṃ| <hi rend="bold">hīne</hi>ti nihīne lāmake| <hi rend="bold">kālaṅkato ca sāriputtā</hi>ti idaṃ <pb ed="M" n="3.0294"/> bhagavā ‘‘tatrassa gantvā desehī’’ti adhippāyena theramāha| theropi <pb ed="P" n="3.0431"/> taṃkhaṇaṃyeva gantvā mahābrahmuno dhammaṃ desesi, tato paṭṭhāya cātuppadikaṃ gāthaṃ kathentopi catusaccavimuttaṃ nāma na kathesīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">dhanañjānisuttavaṇṇanā niṭṭhitā|</p>

</xml>