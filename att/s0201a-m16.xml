<xml src="s0201a-m16.xml">

<p rend="subhead"><pgroup id="m16"/><readunit id="m16">6. cetokhilasuttavaṇṇanā</readunit></p>

<p rend="bodytext" n="185"><hi rend="paranum">185</hi><hi rend="dot">.</hi> <hi rend="bold">evaṃ</hi> <pb ed="V" n="1.0381"/><pb ed="P" n="2.0068"/> <hi rend="bold">me suta</hi>nti cetokhilasuttaṃ| tattha <hi rend="bold">cetokhilā</hi>ti cittassa thaddhabhāvā kacavarabhāvā khāṇukabhāvā| <hi rend="bold">cetaso vinibandhā</hi>ti cittaṃ bandhitvā muṭṭhiyaṃ katvā viya gaṇhantīti cetaso vinibandhā| <hi rend="bold">vuddhi</hi>ntiādīsu sīlena vuddhiṃ, maggena viruḷhiṃ, nibbānena vepullaṃ| sīlasamādhīhi vā vuddhiṃ, vipassanāmaggehi viruḷhiṃ, phalanibbānehi vepullaṃ| <hi rend="bold">satthari kaṅkhatī</hi>ti satthu sarīre vā guṇe vā kaṅkhati| sarīre kaṅkhamāno dvattiṃsavaralakkhaṇappaṭimaṇḍitaṃ nāma sarīraṃ atthi nu kho natthīti kaṅkhati, guṇe kaṅkhamāno atītānāgatapaccuppannajānanasamatthaṃ sabbaññutaññāṇaṃ atthi nu kho natthīti kaṅkhati| <hi rend="bold">vicikicchatī</hi>ti vicinanto kicchati, dukkhaṃ āpajjati, vinicchetuṃ na sakkoti| <hi rend="bold">nādhimuccatī</hi>ti evametanti adhimokkhaṃ na paṭilabhati| <hi rend="bold">na sampasīdatī</hi>ti guṇesu otaritvā nibbicikicchabhāvena pasīdituṃ, anāvilo bhavituṃ na sakkoti| <hi rend="bold">ātappāyā</hi>ti kilesasantāpakavīriyakaraṇatthāya| <hi rend="bold">anuyogāyā</hi>ti punappunaṃ yogāya| <hi rend="bold">sātaccāyā</hi>ti satatakiriyāya <hi rend="bold">padhānāyā</hi>ti padahanatthāya| <hi rend="bold">ayaṃ paṭhamo cetokhilo</hi>ti ayaṃ satthari vicikicchāsaṅkhāto paṭhamo cittassa thaddhabhāvo, evametassa bhikkhuno appahīno hoti| <hi rend="bold">dhamme</hi>ti pariyattidhamme ca paṭivedhadhamme ca| pariyattidhamme kaṅkhamāno, tepiṭakaṃ buddhavacanaṃ caturāsīti dhammakkhandhasahassānīti vadanti, atthi nu kho etaṃ natthīti kaṅkhati| paṭivedhadhamme kaṅkhamāno vipassanānissando maggo nāma, magganissando phalaṃ nāma, sabbasaṅkhārapaṭinissaggo nibbānaṃ nāmāti vadanti| taṃ atthi nu kho natthīti kaṅkhati| <hi rend="bold">saṅghe kaṅkhatī</hi>ti suppaṭipannotiādīnaṃ padānaṃ vasena evarūpaṃ paṭipadaṃ paṭipannā <pb ed="M" n="1.0373"/> cattāro maggaṭṭhā cattāro phalaṭṭhāti aṭṭhannaṃ puggalānaṃ samūhabhūto <hi rend="bold">saṅgho</hi> nāma, so atthi nu kho natthīti kaṅkhati| <hi rend="bold">sikkhāya kaṅkhamāno</hi> adhisīlasikkhā nāma adhicittasikkhā nāma adhipaññāsikkhā <pb ed="P" n="2.0069"/> nāmāti vadanti| sā atthi nu kho natthīti kaṅkhati| <hi rend="bold">ayaṃ pañcamo</hi>ti ayaṃ sabrahmacārīsu kopasaṅkhāto pañcamo cittassa thaddhabhāvo kacavarabhāvo khāṇukabhāvo|</p>

<p rend="bodytext" n="186"><hi rend="paranum">186</hi><hi rend="dot">.</hi> vinibandhesu <pb ed="V" n="1.0382"/> <hi rend="bold">kāme</hi>ti vatthukāmepi kilesakāmepi| <hi rend="bold">kāye</hi>ti attano kāye| <hi rend="bold">rūpe</hi>ti bahiddhā rūpe| <hi rend="bold">yāvadattha</hi>nti yattakaṃ icchati, tattakaṃ| <hi rend="bold">udarāvadehaka</hi>nti udarapūraṃ| tañhi udaraṃ avadehanato udarāvadehakanti vuccati| <hi rend="bold">seyyasukha</hi>nti mañcapīṭhasukhaṃ, utusukhaṃ vā| <hi rend="bold">passasukha</hi>nti yathā samparivattakaṃ sayantassa dakkhiṇapassavāmapassānaṃ sukhaṃ hoti, evaṃ uppannasukhaṃ| <hi rend="bold">middhasukha</hi>nti niddāsukhaṃ| <hi rend="bold">anuyutto</hi>ti yuttapayutto viharati|</p>

<p rend="bodytext"><hi rend="bold">paṇidhāyā</hi>ti patthayitvā| <hi rend="bold">sīlenā</hi>tiādīsu <hi rend="bold">sīla</hi>nti catupārisuddhisīlaṃ| <hi rend="bold">vata</hi>nti vatasamādānaṃ| <hi rend="bold">tapo</hi>ti tapacaraṇaṃ| <hi rend="bold">brahmacariya</hi>nti methunavirati| <hi rend="bold">devo vā bhavissāmī</hi>ti mahesakkhadevo vā bhavissāmi| <hi rend="bold">devaññataro vā</hi>pi appesakkhadevesu vā aññataro|</p>

<p rend="bodytext" n="189"><hi rend="paranum">189</hi><hi rend="dot">.</hi> iddhipādesu chandaṃ nissāya pavatto samādhi <hi rend="bold">chandasamādhi</hi>| padhānabhūtā saṅkhārā <hi rend="bold">padhānasaṅkhārā| samannāgata</hi>nti tehi dhammehi upetaṃ| iddhiyā pādaṃ, iddhibhūtaṃ vā pādanti <hi rend="bold">iddhipādaṃ</hi>| sesesupi eseva nayo, ayamettha saṅkhepo| vitthāro pana iddhipādavibhaṅge āgato yeva| <hi rend="bold">visuddhimagge</hi>pissa attho dīpito| iti imehi catūhi iddhipādehi vikkhambhanappahānaṃ kathitaṃ| <hi rend="bold">ussoḷhīyeva pañcamī</hi>ti ettha <hi rend="bold">ussoḷhī</hi>ti sabbattha kattabbavīriyaṃ dasseti| <hi rend="bold">ussoḷhīpannarasaṅgasamannāgato</hi>ti pañca cetokhilappahānāni pañca vinibandhappahānāni cattāro iddhipādā ussoḷhīti evaṃ ussoḷhiyā saddhiṃ pannarasahi aṅgehi samannāgato| <hi rend="bold">bhabbo</hi>ti anurūpo, anucchaviko| <hi rend="bold">abhinibbhidāyā</hi>ti ñāṇena kilesabhedāya| <hi rend="bold">sambodhāyā</hi>ti catumaggasambodhāya| <hi rend="bold">anuttarassā</hi>ti seṭṭhassa| <hi rend="bold">yogakkhemassā</hi>ti catūhi yogehi khemassa arahattassa| <hi rend="bold">adhigamāyā</hi>ti paṭilābhāya| <hi rend="bold">seyyathā</hi>ti opammatthe nipāto| <hi rend="bold">pī</hi>ti sambhāvanatthe| ubhayenapi seyyathāpi nāma, bhikkhaveti dasseti<pb ed="P" n="2.0070"/>|</p>

<p rend="bodytext"><hi rend="bold">kukkuṭiyā</hi> <pb ed="M" n="1.0374"/> <hi rend="bold">aṇḍāni aṭṭha vā dasa vā dvādasa vā</hi>ti ettha pana kiñcāpi kukkuṭiyā vuttappakārato ūnādhikānipi aṇḍāni honti, vacanasiliṭṭhatāya pana evaṃ vuttaṃ| evañhi loke siliṭṭhaṃ vacanaṃ hoti| <hi rend="bold">tānassū</hi>ti tāni assu, bhaveyyunti attho| <hi rend="bold">kukkuṭiyā sammā adhisayitānī</hi>ti tāya janettiyā kukkuṭiyā pakkhe pasāretvā tesaṃ upari sayantiyā sammā adhisayitāni| <hi rend="bold">sammā pariseditānī</hi>ti kālena kālaṃ utuṃ gāhāpentiyā suṭṭhu samantato seditāni <pb ed="V" n="1.0383"/> usmīkatāni| <hi rend="bold">sammā paribhāvitānī</hi>ti kālena kālaṃ suṭṭhu samantato bhāvitāni, kukkuṭagandhaṃ gāhāpitānīti attho| <hi rend="bold">kiñcāpi tassā kukkuṭiyā</hi>ti tassā kukkuṭiyā imaṃ tividhakiriyākaraṇena appamādaṃ katvā kiñcāpi na evaṃ icchā uppajjeyya| <hi rend="bold">atha kho bhabbāva te</hi>ti atha kho te kukkuṭapotakā vuttanayena sotthinā abhinibbhijjituṃ bhabbāva| te hi yasmā tāya kukkuṭiyā evaṃ tīhākārehi tāni aṇḍāni paripālīyamānāni na pūtīni honti| yopi nesaṃ allasineho, sopi pariyādānaṃ gacchati, kapālaṃ tanukaṃ hoti, pādanakhasikhā ca mukhatuṇḍakañca kharaṃ hoti, sayaṃ paripākaṃ gacchati, kapālassa tanuttā bahi āloko anto paññāyati, tasmā ‘‘ciraṃ vata mayaṃ saṅkuṭitahatthapādā sambādhe sayimhā, ayañca bahi āloko dissati, ettha dāni no sukhavihāro bhavissatī’’ti nikkhamitukāmā hutvā kapālaṃ pādena paharanti, gīvaṃ pasārenti, tato taṃ kapālaṃ dvedhā bhijjati| atha te pakkhe vidhunantā taṅkhaṇānurūpaṃ viravantā nikkhamantiyeva, nikkhamitvā ca gāmakkhettaṃ upasobhayamānā vicaranti|</p>

<p rend="bodytext"><hi rend="bold">evameva kho</hi>ti idaṃ opammasampaṭipādanaṃ| taṃ evaṃ atthena saṃsandetvā veditabbaṃ – tassā kukkuṭiyā aṇḍesu tividhakiriyākaraṇaṃ viya hi imassa bhikkhuno ussoḷhīpannarasehi aṅgehi samannāgatabhāvo| kukkuṭiyā tividhakiriyāsampādanena aṇḍānaṃ apūtibhāvo viya pannarasaṅgasamannāgatassa bhikkhuno tividhānupassanāsampādanena vipassanāñāṇassa aparihāni| tassā tividhakiriyākaraṇena aṇḍānaṃ allasinehapariyādānaṃ viya tassa bhikkhuno tividhānupassanāsampādanena bhavattayānugatanikantisinehapariyādānaṃ<pb ed="P" n="2.0071"/>| aṇḍakalāpānaṃ tanubhāvo viya <pb ed="M" n="1.0375"/> bhikkhuno avijjaṇḍakosassa tanubhāvo| kukkuṭapotakānaṃ pādanakhamutuṇḍakānaṃ thaddhakharabhāvo viya bhikkhuno vipassanāñāṇassa tikkhakharavippasannasūrabhāvo| kukkuṭapotakānaṃ pariṇāmakālo viya bhikkhuno vipassanāñāṇassa pariṇāmakālo vaḍḍhitakālo gabbhaggahaṇakālo| kukkuṭapotakānaṃ pādanakhasikhāya vā mukhatuṇḍakena vā aṇḍakosaṃ padāletvā pakkhe papphoṭetvā sotthinā abhinikkhamanakālo viya tassa bhikkhuno vipassanāñāṇagabbhaṃ gaṇhāpetvā vicarantassa tajjātikaṃ utusappāyaṃ vā bhojanasappāyaṃ vā puggalasappāyaṃ vā dhammassavanasappāyaṃ vā labhitvā ekāsane nisinnasseva vipassanaṃ vaḍḍhentassa anupubbādhigatena arahattamaggena avijjaṇḍakosaṃ padāletvā abhiññāpakkhe papphoṭetvā sotthinā <pb ed="V" n="1.0384"/> arahattappattakālo veditabbo| yathā pana kukkuṭapotakānaṃ pariṇatabhāvaṃ ñatvā mātāpi aṇḍakosaṃ bhindati, evaṃ tathārūpassa bhikkhuno ñāṇaparipākaṃ ñatvā satthāpi –</p>

<p rend="gatha1">‘‘ucchinda sinehamattano, kumudaṃ sāradikaṃva pāṇinā|</p>

<p rend="gathalast">santimaggameva brūhaya, nibbānaṃ sugatena desita’’nti|| (dha. pa. 285) –</p>

<p rend="unindented">ādinā nayena obhāsaṃ pharitvā gāthāya avijjaṇḍakosaṃ paharati, so gāthāpariyosāne avijjāṇḍakosaṃ bhinditvā arahattaṃ pāpuṇāti| tato paṭṭhāya yathā te kukkuṭapotakā gāmakkhettaṃ upasobhayamānā tattha tattha vicaranti, evaṃ ayampi mahākhīṇāsavo nibbānarammaṇaṃ phalasamāpattiṃ appetvā saṅghārāmaṃ upasobhayamāno vicarati|</p>

<p rend="bodytext">iti imasmiṃ sutte cattāri pahānāni kathitāni| kathaṃ? cetokhilānañhi cetovinibandhānaṃ pahānena <hi rend="bold">paṭisaṅkhānappapahānaṃ</hi> kathitaṃ, iddhipādehi <hi rend="bold">vikkhambhanappahānaṃ</hi> kathita, magge āgate <hi rend="bold">samucchedappahānaṃ</hi> kathitaṃ, phale āgate <hi rend="bold">paṭippassaddhippahānaṃ</hi> kathitaṃ| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cetokhilasuttavaṇṇanā niṭṭhitā|</p>

</xml>