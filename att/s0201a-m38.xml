<xml src="s0201a-m38.xml">

<p rend="subhead"><readunit id="m38">8. mahātaṇhāsaṅkhayasuttavaṇṇanā</readunit></p>

<p rend="bodytext" n="396"><hi rend="paranum">396</hi><hi rend="dot">.</hi> <hi rend="bold">evaṃ</hi> <pb ed="V" n="2.0201"/><pb ed="P" n="2.0305"/> <hi rend="bold">me suta</hi>nti mahātaṇhāsaṅkhayasuttaṃ| tattha <hi rend="bold">diṭṭhigata</hi>nti alagaddūpamasutte laddhimattaṃ diṭṭhigatanti vuttaṃ, idha sassatadiṭṭhi| so ca bhikkhu bahussuto, ayaṃ appassuto, jātakabhāṇako bhagavantaṃ jātakaṃ kathetvā, ‘‘ahaṃ, bhikkhave, tena samayena vessantaro ahosiṃ, mahosadho, vidhurapaṇḍito, senakapaṇḍito, mahājanako rājā ahosi’’nti samodhānentaṃ suṇāti| athassa etadahosi – ‘‘ime rūpavedanāsaññāsaṅkhārā tattha tattheva nirujjhanti, viññāṇaṃ pana idhalokato paralokaṃ, paralokato imaṃ lokaṃ sandhāvati saṃsaratī’’ti sassatadassanaṃ uppannaṃ| tenāha – ‘‘tadevidaṃ viññāṇaṃ sandhāvati saṃsarati anañña’’nti|</p>

<p rend="bodytext">sammāsambuddhena pana, ‘‘viññāṇaṃ paccayasambhavaṃ, sati paccaye uppajjati, vinā paccayaṃ natthi viññāṇassa sambhavo’’ti vuttaṃ| tasmā ayaṃ bhikkhu buddhena akathitaṃ katheti, jinacakke pahāraṃ deti, vesārajjañāṇaṃ paṭibāhati, sotukāmaṃ janaṃ visaṃvādeti, ariyapathe tiriyaṃ nipatitvā mahājanassa ahitāya dukkhāya paṭipanno| yathā nāma rañño rajje mahācoro uppajjamāno mahājanassa ahitāya dukkhāya uppajjati, evaṃ jinasāsane coro <pb ed="M" n="2.0206"/> hutvā mahājanassa ahitāya dukkhāya uppannoti veditabbo| <hi rend="bold">sambahulā bhikkhū</hi>ti janapadavāsino piṇḍapātikabhikkhū| <hi rend="bold">tenupasaṅkamiṃsū</hi>ti ayaṃ parisaṃ labhitvā sāsanampi antaradhāpeyya, yāva pakkhaṃ na labhati, tāvadeva naṃ diṭṭhigatā vivecemāti sutasutaṭṭhānatoyeva aṭṭhatvā anisīditvā upasaṅkamiṃsu|</p>

<p rend="bodytext" n="398"><hi rend="paranum">398</hi><hi rend="dot">.</hi> <hi rend="bold">katamaṃ taṃ sāti viññāṇa</hi>nti sāti yaṃ tvaṃ viññāṇaṃ sandhāya vadesi, katamaṃ taṃ viññāṇanti? <hi rend="bold">yvāyaṃ, bhante, vado vedeyyo tatra tatra kalyāṇapāpakānaṃ kammānaṃ vipākaṃ paṭisaṃvedetī</hi>ti, bhante, yo ayaṃ vadati vedayati, yo cāyaṃ tahiṃ tahiṃ kusalākusalakammānaṃ vipākaṃ paccanubhoti| idaṃ, bhante, viññāṇaṃ, yamahaṃ sandhāya vademīti<pb ed="P" n="2.0306"/>| <hi rend="bold">kassa nu kho nāmā</hi>ti <pb ed="V" n="2.0202"/> kassa khattiyassa vā brāhmaṇassa vā vessasuddagahaṭṭhapabbajitadevamanussānaṃ vā aññatarassa|</p>

<p rend="bodytext" n="399"><hi rend="paranum">399</hi><hi rend="dot">.</hi> <hi rend="bold">atha kho bhagavā bhikkhū āmantesī</hi>ti kasmā āmantesi? sātissa kira evaṃ ahosi – ‘‘satthā maṃ ‘moghapuriso’ti vadati, na ca moghapurisoti vuttamatteneva maggaphalānaṃ upanissayo na hoti| upasenampi hi vaṅgantaputtaṃ, ‘atilahuṃ kho tvaṃ moghapurisa bāhullāya āvatto’ti (mahāva. 75) bhagavā moghapurisavādena ovadi| thero aparabhāge ghaṭento vāyamanto cha abhiññā sacchākāsi| ahampi tathārūpaṃ vīriyaṃ paggaṇhitvā maggaphalāni nibbattessāmī’’ti| athassa bhagavā chinnapaccayo ayaṃ sāsane aviruḷhadhammoti dassento bhikkhū āmantesi| <hi rend="bold">usmīkato</hi>tiādi heṭṭhā vuttādhippāyameva| <hi rend="bold">atha kho bhagavā</hi>ti ayampi pāṭiyekko anusandhi| sātissa kira etadahosi – ‘‘bhagavā mayhaṃ maggaphalānaṃ upanissayo natthīti vadati, kiṃ sakkā upanissaye asati kātuṃ? na hi tathāgatā supanissayasseva dhammaṃ desenti, yassa kassaci desentiyeva| ahaṃ buddhassa santikā sugatovādaṃ labhitvā saggasampattūpagaṃ kusalaṃ karissāmī’’ti| athassa bhagavā, ‘‘nāhaṃ, moghapurisa, tuyhaṃ ovādaṃ vā anusāsaniṃ vā demī’’ti sugatovādaṃ paṭippassambhento imaṃ desanaṃ ārabhi| tassattho heṭṭhā vuttanayeneva veditabbo| idāni parisāya <pb ed="M" n="2.0207"/> laddhiṃ sodhento, ‘‘idhāhaṃ bhikkhū paṭipucchissāmī’’tiādimāha| taṃ sabbampi heṭṭhā vuttanayeneva veditabbaṃ|</p>

<p rend="bodytext" n="400"><hi rend="paranum">400</hi><hi rend="dot">.</hi> idāni viññāṇassa sappaccayabhāvaṃ dassetuṃ <hi rend="bold">yaṃ yadeva, bhikkhave</hi>tiādimāha| tattha <hi rend="bold">manañca paṭicca dhamme cā</hi>ti sahāvajjanena bhavaṅgamanañca tebhūmakadhamme ca paṭicca| <hi rend="bold">kaṭṭhañca paṭiccā</hi>tiādi opammanidassanatthaṃ vuttaṃ| tena kiṃ dīpeti? dvārasaṅkantiyā abhāvaṃ| yathā hi kaṭṭhaṃ paṭicca jalamāno aggi upādānapaccaye satiyeva jalati, tasmiṃ asati paccayavekallena tattheva <pb ed="P" n="2.0307"/> vūpasammati, na sakalikādīni saṅkamitvā sakalikaggītiādisaṅkhyaṃ gacchati, evameva cakkhuñca paṭicca rūpe ca uppannaṃ viññāṇaṃ tasmiṃ dvāre cakkhurūpālokamanasikārasaṅkhāte paccayamhi satiyeva uppajjati, tasmiṃ asati paccayavekallena tattheva nirujjhati, na sotādīni saṅkamitvā sotaviññāṇantiādisaṅkhyaṃ gacchati<pb ed="V" n="2.0203"/>| esa nayo sabbavāresu| iti bhagavā nāhaṃ viññāṇappavatte dvārasaṅkantimattampi vadāmi, ayaṃ pana sāti moghapuriso bhavasaṅkantiṃ vadatīti sātiṃ niggahesi|</p>

<p rend="bodytext" n="401"><hi rend="paranum">401</hi><hi rend="dot">.</hi> evaṃ viññāṇassa sappaccayabhāvaṃ dassetvā idāni pana pañcannampi khandhānaṃ sappaccayabhāvaṃ dassento, <hi rend="bold">bhūtamida</hi>ntiādimāha| tattha <hi rend="bold">bhūtamida</hi>nti idaṃ khandhapañcakaṃ jātaṃ bhūtaṃ nibbattaṃ, tumhepi taṃ bhūtamidanti, bhikkhave, passathāti| <hi rend="bold">tadāhārasambhava</hi>nti taṃ panetaṃ khandhapañcakaṃ āhārasambhavaṃ paccayasambhavaṃ, sati paccaye uppajjati evaṃ passathāti pucchati| <hi rend="bold">tadāhāranirodhā</hi>ti tassa paccayassa nirodhā| <hi rend="bold">bhūtamidaṃ nossū</hi>ti bhūtaṃ nu kho idaṃ, na nu kho bhūtanti| <hi rend="bold">tadāhārasambhavaṃ nossū</hi>ti taṃ bhūtaṃ khandhapañcakaṃ paccayasambhavaṃ nu kho, na nu khoti| <hi rend="bold">tadāhāranirodhā</hi>ti tassa paccayassa nirodhā| <hi rend="bold">nirodhadhammaṃ nossū</hi>ti taṃ dhammaṃ nirodhadhammaṃ nu kho, na nu khoti| <hi rend="bold">sammappaññāya passato</hi>ti idaṃ khandhapañcakaṃ jātaṃ bhūtaṃ nibbattanti yāthāvasarasalakkhaṇato vipassanāpaññāya sammā passantassa| <hi rend="bold">paññāya sudiṭṭha</hi>nti vuttanayeneva vipassanāpaññāya suṭṭhu diṭṭhaṃ| evaṃ ye ye taṃ pucchaṃ sallakkhesuṃ, tesaṃ tesaṃ paṭiññaṃ gaṇhanto pañcannaṃ khandhānaṃ sappaccayabhāvaṃ dasseti|</p>

<p rend="bodytext">idāni yāya paññāya tehi taṃ sappaccayaṃ sanirodhaṃ khandhapañcakaṃ sudiṭṭhaṃ, tattha nittaṇhabhāvaṃ pucchanto <hi rend="bold">imaṃ ce tumhe</hi>tiādimāha| tattha <hi rend="bold">diṭṭhi</hi>nti vipassanāsammādiṭṭhiṃ<pb ed="M" n="2.0208"/>| sabhāvadassanena <hi rend="bold">parisuddhaṃ</hi>| paccayadassanena <hi rend="bold">pariyodātaṃ| allīyethā</hi>ti taṇhādiṭṭhīhi allīyitvā vihareyyātha| <hi rend="bold">kelāyethā</hi>ti taṇhādiṭṭhīhi kīḷamānā vihareyyātha<pb ed="P" n="2.0308"/>| <hi rend="bold">dhanāyethā</hi>ti dhanaṃ viya icchantā gedhaṃ āpajjeyyātha| <hi rend="bold">mamāyethā</hi>ti taṇhādiṭṭhīhi mamattaṃ uppādeyyātha| <hi rend="bold">nittharaṇatthāya no gahaṇatthāyā</hi>ti yo so mayā caturoghanittharaṇatthāya kullūpamo dhammo desito, no nikantivasena gahaṇatthāya| api nu taṃ tumhe ājāneyyāthāti| vipariyāyena sukkapakkho veditabbo|</p>

<p rend="bodytext" n="402"><hi rend="paranum">402</hi><hi rend="dot">.</hi> idāni tesaṃ khandhānaṃ paccayaṃ dassento, <hi rend="bold">cattārome, bhikkhave, āhārā</hi>tiādimāha, tampi vuttatthameva| yathā pana eko imaṃ jānāsīti vutto, ‘‘na kevalaṃ imaṃ, mātarampissa jānāmi, mātu mātarampī’’ti evaṃ paveṇivasena jānanto suṭṭhu jānāti nāma| evamevaṃ bhagavā na kevalaṃ khandhamattameva jānāti, khandhānaṃ paccayampi tesampi paccayānaṃ <pb ed="V" n="2.0204"/> paccayanti evaṃ sabbapaccayaparamparaṃ jānāti| so taṃ, buddhabalaṃ dīpento idāni paccayaparamparaṃ dassetuṃ, <hi rend="bold">ime ca, bhikkhave, cattāro āhārā</hi>tiādimāha| taṃ vuttatthameva| <hi rend="bold">iti kho, bhikkhave, avijjāpaccayā saṅkhārā…pe.… dukkhakkhandhassa samudayo hotī</hi>ti ettha pana paṭiccasamuppādakathā vitthāretabbā bhaveyya, sā <hi rend="bold">visuddhimagge</hi> vitthāritāva|</p>

<p rend="bodytext" n="404"><hi rend="paranum">404</hi><hi rend="dot">.</hi> <hi rend="bold">imasmiṃ sati idaṃ hotī</hi>ti imasmiṃ avijjādike paccaye sati idaṃ saṅkhārādikaṃ phalaṃ hoti| <hi rend="bold">imassuppādā idaṃ uppajjatī</hi>ti imassa avijjādikassa paccayassa uppādā idaṃ saṅkhārādikaṃ phalaṃ uppajjati, tenevāha – ‘‘yadidaṃ avijjāpaccayā saṅkhārā…pe.… samudayo hotī’’ti| evaṃ vaṭṭaṃ dassetvā idāni vivaṭṭaṃ dassento, <hi rend="bold">avijjāya tveva asesavirāganirodhā</hi>tiādimāha| tattha <hi rend="bold">avijjāya tvevā</hi>ti avijjāya eva tu| <hi rend="bold">asesavirāganirodhā</hi>ti virāgasaṅkhātena maggena asesanirodhā anuppādanirodhā| <hi rend="bold">saṅkhāranirodho</hi>ti saṅkhārānaṃ anuppādanirodho hoti, evaṃ niruddhānaṃ pana saṅkhārānaṃ nirodhā viññāṇanirodho hoti, viññāṇādīnañca nirodhā nāmarūpādīni niruddhāniyeva hontīti dassetuṃ <hi rend="bold">saṅkhāranirodhā viññāṇanirodho</hi>tiādiṃ vatvā <hi rend="bold">evametassa kevalassa dukkhakkhandhassa nirodho</hi> <pb ed="M" n="2.0209"/> <hi rend="bold">hotī</hi>ti vuttaṃ| tattha <hi rend="bold">kevalassā</hi>ti sakalassa, suddhassa vā, sattavirahitassāti attho| <hi rend="bold">dukkhakkhandhassā</hi>ti <pb ed="P" n="2.0309"/> dukkharāsissa| <hi rend="bold">nirodho hotī</hi>ti anuppādo hoti|</p>

<p rend="bodytext" n="406"><hi rend="paranum">406</hi><hi rend="dot">.</hi> <hi rend="bold">imasmiṃ asatī</hi>tiādi vuttapaṭipakkhanayena veditabbaṃ|</p>

<p rend="bodytext" n="407"><hi rend="paranum">407</hi><hi rend="dot">.</hi> evaṃ vaṭṭavivaṭṭaṃ kathetvā idāni imaṃ dvādasaṅgapaccayavaṭṭaṃ saha vipassanāya maggena jānantassa yā paṭidhāvanā pahīyati, tassā abhāvaṃ pucchanto <hi rend="bold">api nu tumhe, bhikkhave</hi>tiādimāha| tattha <hi rend="bold">evaṃ jānantā</hi>ti evaṃ sahavipassanāya maggena jānantā| <hi rend="bold">evaṃ passantā</hi>ti tasseva vevacanaṃ| <hi rend="bold">pubbanta</hi>nti purimakoṭṭhāsaṃ, atītakhandhadhātuāyatanānīti attho| <hi rend="bold">paṭidhāveyyāthā</hi>ti taṇhādiṭṭhivasena paṭidhāveyyātha| sesaṃ sabbāsavasutte vitthāritameva|</p>

<p rend="bodytext">idāni nesaṃ tattha niccalabhāvaṃ pucchanto, <hi rend="bold">api nu tumhe, bhikkhave, evaṃ jānantā evaṃ passantā evaṃ vadeyyātha, satthā no garū</hi>tiādimāha| tattha <hi rend="bold">garū</hi>ti bhāriko akāmā anuvattitabbo<pb ed="V" n="2.0205"/>| <hi rend="bold">samaṇo</hi>ti buddhasamaṇo| <hi rend="bold">aññaṃ satthāraṃ uddiseyyāthā</hi>ti ayaṃ satthā amhākaṃ kiccaṃ sādhetuṃ na sakkotīti api nu evaṃsaññino hutvā aññaṃ bāhirakaṃ satthāraṃ uddiseyyātha| <hi rend="bold">puthusamaṇabrāhmaṇāna</hi>nti evaṃsaññino hutvā puthūnaṃ titthiyasamaṇānaṃ ceva brāhmaṇānañca| <hi rend="bold">vatakotūhalamaṅgalānī</hi>ti vatasamādānāni ca diṭṭhikutūhalāni ca diṭṭhasutamutamaṅgalāni ca| <hi rend="bold">tāni sārato paccāgaccheyyāthā</hi>ti etāni sāranti evaṃsaññino hutvā paṭiāgaccheyyātha| evaṃ nissaṭṭhāni ca puna gaṇheyyāthāti attho| <hi rend="bold">sāmaṃ ñāta</hi>nti sayaṃ ñāṇena ñātaṃ| <hi rend="bold">sāmaṃ diṭṭha</hi>nti sayaṃ paññācakkhunā diṭṭhaṃ| <hi rend="bold">sāmaṃ vidita</hi>nti sayaṃ vibhāvitaṃ pākaṭaṃ kataṃ| <hi rend="bold">upanītā kho me tumhe</hi>ti mayā, bhikkhave, tumhe iminā sandiṭṭhikādisabhāvena dhammena nibbānaṃ upanītā, pāpitāti attho| <hi rend="bold">sandiṭṭhiko</hi>tiādīnamattho <hi rend="bold">visuddhimagge</hi> vitthārito| <hi rend="bold">idametaṃ paṭicca vutta</hi>nti etaṃ vacanamidaṃ tumhehi sāmaṃ ñātādibhāvaṃ paṭicca vuttaṃ|</p>

<p rend="bodytext" n="408"><hi rend="paranum">408</hi><hi rend="dot">.</hi> <hi rend="bold">tiṇṇaṃ kho pana, bhikkhave</hi>ti kasmā ārabhi? nanu heṭṭhā vaṭṭavivaṭṭavasena desanā matthakaṃ pāpitāti? āma pāpitā| ayaṃ pana pāṭiekko anusandhi<pb ed="M" n="2.0210"/>, ‘‘ayañhi lokasannivāso paṭisandhisammūḷho, tassa sammohaṭṭhānaṃ <pb ed="P" n="2.0310"/> viddhaṃsetvā pākaṭaṃ karissāmī’’ti imaṃ desanaṃ ārabhi| apica vaṭṭamūlaṃ avijjā, vivaṭṭamūlaṃ buddhuppādo, iti vaṭṭamūlaṃ avijjaṃ vivaṭṭamūlañca buddhuppādaṃ dassetvāpi, ‘‘puna ekavāraṃ vaṭṭavivaṭṭavasena desanaṃ matthakaṃ pāpessāmī’’ti imaṃ desanaṃ ārabhi| tattha <hi rend="bold">sannipātā</hi>ti samodhānena piṇḍabhāvena| <hi rend="bold">gabbhassā</hi>ti gabbhe nibbattanakasattassa| <hi rend="bold">avakkanti hotī</hi>ti nibbatti hoti| katthaci hi <hi rend="bold">gabbho</hi>ti mātukucchi vutto| yathāha –</p>

<p rend="gatha1">‘‘yamekarattiṃ paṭhamaṃ, gabbhe vasati māṇavo|</p>

<p rend="gathalast">abbhuṭṭhitova so yāti, sa gacchaṃ na nivattatī’’ti|| (jā. 1.15.363)|</p>

<p rend="bodytext">katthaci gabbhe nibbattanasatto| yathāha – ‘‘yathā kho, panānanda, aññā itthikā nava vā dasa vā māse gabbhaṃ kucchinā pariharitvā vijāyantī’’ti (ma. ni. 3.205)| idha satto adhippeto, taṃ sandhāya vuttaṃ ‘‘gabbhassa avakkanti hotī’’ti|</p>

<p rend="bodytext"><hi rend="bold">idhā</hi>ti <pb ed="V" n="2.0206"/> imasmiṃ sattaloke| <hi rend="bold">mātā ca utunī hotī</hi>ti idaṃ utusamayaṃ sandhāya vuttaṃ| mātugāmassa kira yasmiṃ okāse dārako nibbattati, tattha mahatī lohitapīḷakā saṇṭhahitvā bhijjitvā paggharati, vatthu suddhaṃ hoti, suddhe vatthumhi mātāpitūsu ekavāraṃ sannipatitesu yāva satta divasāni khettameva hoti| tasmiṃ samaye hatthaggāhaveṇiggāhādinā aṅgaparāmasanenapi dārako nibbattatiyeva| <hi rend="bold">gandhabbo</hi>ti tatrūpagasatto| <hi rend="bold">paccupaṭṭhito hotī</hi>ti na mātāpitūnaṃ sannipātaṃ olokayamāno samīpe ṭhito paccupaṭṭhito nāma hoti| kammayantayantito pana eko satto tasmiṃ okāse nibbattanako hotīti ayamettha adhippāyo| <hi rend="bold">saṃsayenā</hi>ti ‘‘arogo nu kho bhavissāmi ahaṃ vā, putto vā me’’ti evaṃ mahantena jīvitasaṃsayena| <hi rend="bold">lohitañhetaṃ, bhikkhave</hi>ti tadā kira mātulohitaṃ taṃ ṭhānaṃ sampattaṃ puttasinehena paṇḍaraṃ hoti| tasmā evamāha| <hi rend="bold">vaṅkaka</hi>nti gāmadārakānaṃ kīḷanakaṃ khuddakanaṅgalaṃ| <hi rend="bold">ghaṭikā</hi> vuccati dīghadaṇḍena rassadaṇḍakaṃ paharaṇakīḷā| <hi rend="bold">mokkhacika</hi>nti samparivattakakīḷā, ākāse vā daṇḍakaṃ gahetvā bhūmiyaṃ vā sīsaṃ ṭhapetvā heṭṭhupariyabhāvena parivattanakīḷananti <pb ed="P" n="2.0311"/> vuttaṃ hoti| <hi rend="bold">ciṅgulakaṃ</hi> vuccati tālapaṇṇādīhi kataṃ vātappahārena paribbhamanacakkaṃ<pb ed="M" n="2.0211"/>| <hi rend="bold">pattāḷhakaṃ</hi> vuccati paṇṇanāḷikā, tāya vālikādīni minantā kīḷanti| <hi rend="bold">rathaka</hi>nti khuddakarathaṃ| <hi rend="bold">dhanukampi</hi> khuddakadhanumeva|</p>

<p rend="bodytext" n="409"><hi rend="paranum">409</hi><hi rend="dot">.</hi> <hi rend="bold">sārajjatī</hi>ti rāgaṃ uppādeti| <hi rend="bold">byāpajjatī</hi>ti byāpādaṃ uppādeti| <hi rend="bold">anupaṭṭhitakāyasatī</hi>ti kāye sati kāyasati, taṃ anupaṭṭhapetvāti attho| <hi rend="bold">parittacetaso</hi>ti akusalacitto| <hi rend="bold">yatthassa te pāpakā</hi>ti yassaṃ phalasamāpattiyaṃ ete nirujjhanti, taṃ na jānāti nādhigacchatīti attho| <hi rend="bold">anurodhavirodha</hi>nti rāgañceva dosañca| <hi rend="bold">abhinandatī</hi>ti taṇhāvasena abhinandati, taṇhāvaseneva aho sukhantiādīni vadanto abhivadati| <hi rend="bold">ajjhosāya tiṭṭhatī</hi>ti taṇhāajjhosānagahaṇena gilitvā pariniṭṭhapetvā gaṇhāti| sukhaṃ vā adukkhamasukhaṃ vā abhinandatu, dukkhaṃ kathaṃ abhinandatīti? ‘‘ahaṃ dukkhito mama dukkha’’nti gaṇhanto abhinandati nāma| <hi rend="bold">uppajjati nandī</hi>ti taṇhā uppajjati| <hi rend="bold">tadupādāna</hi>nti sāva taṇhā gahaṇaṭṭhena upādānaṃ nāma| tassa upādānapaccayā bhavo…pe.… samudayo hotīti, idañhi bhagavatā puna ekavāraṃ dvisandhi tisaṅkhepaṃ paccayākāravaṭṭaṃ dassitaṃ|</p>

<p rend="bodytext" n="410-4"><hi rend="paranum">410-4</hi><hi rend="dot">.</hi> idāni <pb ed="V" n="2.0207"/> vivaṭṭaṃ dassetuṃ <hi rend="bold">idha, bhikkhave, tathāgato loke uppajjatī</hi>tiādimāha| tattha <hi rend="bold">appamāṇacetaso</hi>ti appamāṇaṃ lokuttaraṃ ceto assāti appamāṇacetaso, maggacittasamaṅgīti attho| <hi rend="bold">imaṃ kho me tumhe, bhikkhave, saṃkhittena taṇhāsaṅkhayavimuttiṃ dhārethā</hi>ti, bhikkhave, imaṃ saṃkhittena desitaṃ mayhaṃ, taṇhāsaṅkhayavimuttidesanaṃ tumhe niccakālaṃ dhāreyyātha mā pamajjeyyātha| desanā hi ettha vimuttipaṭilābhahetuto <hi rend="bold">vimuttī</hi>ti vuttā| <hi rend="bold">mahātaṇhājālataṇhāsaṅghāṭapaṭimukka</hi>nti taṇhāva saṃsibbitaṭṭhena mahātaṇhājālaṃ, saṅghaṭitaṭṭhena saṅghāṭanti vuccati; iti imasmiṃ mahātaṇhājāle taṇhāsaṅghāṭe ca imaṃ sātiṃ bhikkhuṃ kevaṭṭaputtaṃ paṭimukkaṃ dhāretha| anupaviṭṭho antogadhoti naṃ dhārethāti attho| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahātaṇhāsaṅkhayasuttavaṇṇanā niṭṭhitā|</p>

</xml>