<xml src="s0201a-m14.xml">

<p rend="subhead"><pgroup id="m14"/><readunit id="m14">4. cūḷadukkhakkhandhasuttavaṇṇanā</readunit></p>

<p rend="bodytext" n="175"><hi rend="paranum">175</hi><hi rend="dot">.</hi> <hi rend="bold">evaṃ</hi> <pb ed="V" n="1.0373"/> <hi rend="bold">me suta</hi>nti cūḷadukkhakkhandhasuttaṃ| tattha <hi rend="bold">sakkesū</hi>ti evaṃnāmake janapade| so hi janapado sakyānaṃ rājakumārānaṃ vasanaṭṭhānattā sakyātveva saṅkhyaṃ gato| sakyānaṃ pana uppatti ambaṭṭhasutte āgatāva| <hi rend="bold">kapilavatthusmi</hi>nti evaṃnāmake nagare| tañhi kapilassa isino nivāsaṭṭhāne katattā kapilavatthūti vuttaṃ, taṃ gocaragāmaṃ katvā| <hi rend="bold">nigrodhārāme</hi>ti <hi rend="bold">nigrodho</hi> nāma sakko, so ñātisamāgamakāle kapilavatthuṃ āgate bhagavati attano ārāme vihāraṃ kāretvā bhagavato niyyātesi, tasmiṃ viharatīti attho| <hi rend="bold">mahānāmo</hi>ti anuruddhattherassa bhātā bhagavato cuḷapituputto| suddhodano <pb ed="M" n="1.0366"/> sukkodano sakkodano dhotodano amitodanoti ime pañca janā bhātaro| <hi rend="bold">amitā</hi> nāma devī tesaṃ bhaginī| tissatthero tassā putto| tathāgato ca nandatthero ca suddhodanassa puttā, mahānāmo ca anuruddhatthero ca sukkodanassa| ānandatthero amitodanassa, so bhagavato kaniṭṭho| mahānāmo mahallakataro sakadāgāmī ariyasāvako|</p>

<p rend="bodytext"><hi rend="bold">dīgharatta</hi>nti mayhaṃ sakadāgāmiphaluppattito paṭṭhāya cirarattaṃ jānāmīti dasseti| <hi rend="bold">lobhadhammā</hi>ti lobhasaṅkhātā dhammā, nānappakārakaṃ lobhaṃyeva sandhāya vadati| itaresupi dvīsu eseva nayo| <hi rend="bold">pariyādāya tiṭṭhantī</hi>ti khepetvā tiṭṭhanti| idañhi pariyādānaṃ nāma ‘‘sabbaṃ hatthikāyaṃ pariyādiyitvā sabbaṃ assakāyaṃ sabbaṃ rathakāyaṃ sabbaṃ pattikāyaṃ pariyādiyitvā jīvantaṃyeva naṃ osajjeyya’’nti (saṃ. ni. 1.126) ettha gahaṇe āgataṃ| ‘‘aniccasaññā, bhikkhave, bhāvitā bahulīkatā sabbaṃ <pb ed="P" n="2.0062"/> kāmarāgaṃ pariyādiyatī’’ti (saṃ. ni. 3.102) ettha khepane| idhāpi khepane adhippetaṃ| tena vuttaṃ ‘‘pariyādiyitvāti khepetvā’’ti|</p>

<p rend="bodytext"><hi rend="bold">yena me ekadā lobhadhammāpī</hi>ti yena mayhaṃ ekekasmiṃ kāle lobhadhammāpi cittaṃ pariyādāya tiṭṭhantīti pucchati| ayaṃ kira rājā ‘‘sakadāgāmimaggena lobhadosamohā niravasesā pahīyantī’’ti saññī ahosi, ayaṃ ‘‘appahīnaṃ me atthī’’tipi jānāti, appahīnakaṃ <pb ed="V" n="1.0374"/> upādāya pahīnakampi puna pacchatovāvattatīti saññī hoti| ariyasāvakassa evaṃ sandeho uppajjatīti? āma uppajjati| kasmā? paṇṇattiyā akovidattā| ‘‘ayaṃ kileso asukamaggavajjho’’ti imissā paṇṇattiyā akovidassa hi ariyasāvakassapi evaṃ hoti| kiṃ tassa paccavekkhaṇā natthīti? atthi| sā pana na sabbesaṃ paripuṇṇā hoti| eko hi pahīnakilesameva paccavekkhati| eko avasiṭṭhakilesameva, eko maggameva, eko phalameva, eko nibbānameva| imāsu pana pañcasu paccavekkhaṇāsu ekaṃ vā dve vā no laddhuṃ na vaṭṭati| iti yassa paccavekkhaṇā na paripuṇṇā, tassa maggavajjhakilesapaṇṇattiyaṃ akovidattā evaṃ hoti|</p>

<p rend="bodytext" n="176"><hi rend="paranum">176</hi><hi rend="dot">.</hi> <hi rend="bold">so</hi> <pb ed="M" n="1.0367"/> <hi rend="bold">eva kho te</hi>ti soyeva lobho doso moho ca tava santāne appahīno, tvaṃ pana pahīnasaññī ahosīti dasseti| <hi rend="bold">so ca hi te</hi>ti so tuyhaṃ lobhadosamohadhammo| <hi rend="bold">kāme</hi>ti duvidhe kāme| <hi rend="bold">na paribhuñjeyyāsī</hi>ti mayaṃ viya pabbajeyyāsīti dasseti|</p>

<p rend="bodytext" n="177"><hi rend="paranum">177</hi><hi rend="dot">.</hi> <hi rend="bold">appassādā</hi>ti parittasukhā| <hi rend="bold">bahudukkhā</hi>ti diṭṭhadhammikasamparāyikadukkhamevettha bahukaṃ| <hi rend="bold">bahupāyāsā</hi>ti diṭṭhadhammikasamparāyiko upāyāsakilesoyevettha bahu| <hi rend="bold">ādīnavo</hi>ti diṭṭhadhammikasamparāyiko upaddavo| <hi rend="bold">ettha bhiyyo</hi>ti etesu kāmesu ayaṃ ādīnavoyeva bahu| assādo pana himavantaṃ upanidhāya sāsapo viya appo, parittako| <hi rend="bold">iti cepi mahānāmā</hi>ti mahānāma evaṃ cepi ariyasāvakassa| <hi rend="bold">yathābhūta</hi>nti yathāsabhāvaṃ| sammā nayena kāraṇena paññāya suṭṭhu diṭṭhaṃ hotīti dasseti| tattha <hi rend="bold">paññāyā</hi>ti vipassanāpaññāya, heṭṭhāmaggadvayañāṇenāti attho| <hi rend="bold">so</hi> <pb ed="P" n="2.0063"/> <hi rend="bold">cā</hi>ti so eva maggadvayena diṭṭhakāmādīnavo ariyasāvako| <hi rend="bold">pītisukha</hi>nti iminā sappītikāni dve jhānāni dasseti| <hi rend="bold">aññaṃ vā tato santatara</hi>nti tato jhānadvayato santataraṃ aññaṃ uparijhānadvayañceva maggadvayañca|<hi rend="bold"> neva tāva anāvaṭṭī kāmesu hotī</hi>ti atha kho so dve magge paṭivijjhitvā ṭhitopi ariyasāvako upari jhānānaṃ vā maggānaṃ vā anadhigatattā neva tāva kāmesu anāvaṭṭī hoti, anāvaṭṭino anābhogo na hoti| āvaṭṭino sābhogoyeva hoti| kasmā? catūhi jhānehi vikkhambhanappahānassa, dvīhi maggehi samucchedappahānassa abhāvā|</p>

<p rend="bodytext"><hi rend="bold">mayhampi</hi> <pb ed="V" n="1.0375"/> <hi rend="bold">kho</hi>ti na kevalaṃ tuyheva, atha kho mayhampi| <hi rend="bold">pubbeva sambodhā</hi>ti maggasambodhito paṭhamatarameva| <hi rend="bold">paññāya sudiṭṭhaṃ hotī</hi>ti ettha orodhanāṭakā pajahanapaññā adhippetā| <hi rend="bold">pītisukhaṃ nājjhagama</hi>nti sappītikāni dve jhānāni na paṭilabhiṃ| <hi rend="bold">aññaṃ vā tato santatara</hi>nti idha upari jhānadvayaṃ ceva cattāro ca maggā adhippetā| <hi rend="bold">paccaññāsi</hi>nti paṭiaññāsiṃ|</p>

<p rend="bodytext" n="179"><hi rend="paranum">179</hi><hi rend="dot">.</hi> <hi rend="bold">ekamidāhaṃ mahānāma samaya</hi>nti kasmā āraddhaṃ? ayaṃ pāṭiyekko anusandhi| heṭṭhā kāmānaṃ assādopi ādīnavopi kathito<pb ed="M" n="1.0368"/>, nissaraṇaṃ na kathitaṃ, taṃ kathetuṃ ayaṃ desanā āraddhā| kāmasukhallikānuyogo hi eko anto attakilamathānuyogo ekoti imehi antehi muttaṃ mama sāsananti upari phalasamāpattisīsena sakalasāsanaṃ dassetumpi ayaṃ desanā āraddhā|</p>

<p rend="bodytext"><hi rend="bold">gijjhakūṭe pabbate</hi>ti tassa pabbatassa gijjhasadisaṃ kūṭaṃ atthi, tasmā <hi rend="bold">gijjhakūṭo</hi>ti vuccati| gijjhā vā tassa kūṭesu nivasantītipi gijjhakūṭoti vuccati| <hi rend="bold">isigilipasse</hi>ti isigilipabbatassa passe| <hi rend="bold">kāḷasilāya</hi>nti kāḷavaṇṇe piṭṭhipāsāṇe| <hi rend="bold">ubbhaṭṭhakā hontī</hi>ti uddhaṃyeva ṭhitakā honti anisinnā| <hi rend="bold">opakkamikā</hi>ti ubbhaṭṭhakādinā attano upakkamena nibbattitā| <hi rend="bold">nigaṇṭho, āvuso</hi>ti aññaṃ kāraṇaṃ vattuṃ asakkontā nigaṇṭhassa upari pakkhipiṃsu| <hi rend="bold">sabbaññū sabbadassāvī</hi>ti <pb ed="P" n="2.0064"/> so amhākaṃ satthā atītānāgatapaccuppannaṃ sabbaṃ jānāti passatīti dasseti| <hi rend="bold">aparisesaṃ ñāṇadassanaṃ paṭijānātī</hi>ti so amhākaṃ satthā aparisesaṃ dhammaṃ jānanto aparisesasaṅkhātaṃ ñāṇadassanaṃ paṭijānāti, paṭijānanto ca evaṃ paṭijānāti ‘‘carato ca me tiṭṭhato ca…pe.… paccupaṭṭhita’’nti| tattha <hi rend="bold">satata</hi>nti niccaṃ| <hi rend="bold">samita</hi>nti tasseva vevacanaṃ|</p>

<p rend="bodytext" n="180"><hi rend="paranum">180</hi><hi rend="dot">.</hi> <hi rend="bold">kiṃ pana tumhe, āvuso, nigaṇṭhā jānātha ettakaṃ vā dukkhaṃ nijjiṇṇa</hi>nti idaṃ bhagavā puriso nāma yaṃ karoti, taṃ jānāti| vīsatikahāpaṇe iṇaṃ gahetvā dasa datvā ‘‘dasa me dinnā dasa avasiṭṭhā’’ti jānāti, tepi datvā ‘‘sabbaṃ dinna’’nti jānāti| khettassa tatiyabhāgaṃ lāyitvā ‘‘eko bhāgo lāyito, dve avasiṭṭhā’’ti jānāti| puna ekaṃ lāyitvā <pb ed="V" n="1.0376"/> ‘‘dve lāyitā, eko avasiṭṭho’’ti jānāti| tasmimpi lāyite ‘‘sabbaṃ niṭṭhita’’nti jānāti, evaṃ sabbakiccesu katañca akatañca jānāti, tumhehipi tathā ñātabbaṃ siyāti dasseti| <hi rend="bold">akusalānaṃ dhammānaṃ pahāna</hi>nti iminā akusalaṃ pahāya kusalaṃ bhāvetvā suddhantaṃ patto nigaṇṭho nāma tumhākaṃ sāsane atthīti pucchati|</p>

<p rend="bodytext"><hi rend="bold">evaṃ sante</hi>ti tumhākaṃ evaṃ ajānanabhāve sati| <hi rend="bold">luddā</hi>ti luddācārā| <hi rend="bold">lohitapāṇino</hi>ti pāṇe jīvitā voropentā lohitena makkhitapāṇino| pāṇaṃ hi hanantassapi yassa lohitena pāṇi na makkhiyati<pb ed="M" n="1.0369"/>, sopi lohitapāṇītveva vuccati| <hi rend="bold">kurūrakammantā</hi>ti dāruṇakammā| mātari pitari dhammikasamaṇabrāhmaṇādīsu ca katāparādhā| māgavikādayo vā kakkhaḷakammā|</p>

<p rend="bodytext"><hi rend="bold">na kho, āvuso, gotamā</hi>ti idaṃ nigaṇṭhā ‘‘ayaṃ amhākaṃ vāde dosaṃ deti, mayampissa dosaṃ āropemā’’ti maññamānā ārabhiṃsu| tassattho, ‘‘āvuso, gotama yathā tumhe paṇītacīvarāni dhārentā sālimaṃsodanaṃ bhuñjantā devavimānavaṇṇāya gandhakuṭiyā vasamānā sukhena sukhaṃ adhigacchatha, na evaṃ sukhena sukhaṃ adhigantabbaṃ| yathā pana mayaṃ ukkuṭikappadhānādīhi nānappakāraṇaṃ dukkhaṃ anubhavāma, evaṃ dukkhena sukhaṃ adhigantabba’’nti| <hi rend="bold">sukhena ca hāvuso</hi>ti idaṃ sace sukhena ca sukhaṃ adhigantabbaṃ siyā| rājā adhigaccheyyāti dassanatthaṃ vuttaṃ<pb ed="P" n="2.0065"/>| tattha <hi rend="bold">māgadho</hi>ti magadharaṭṭhassa issaro| <hi rend="bold">seniyo</hi>ti tassa nāmaṃ| <hi rend="bold">bimbī</hi>ti attabhāvassa nāmaṃ| so tassa sārabhūto dassanīyo pāsādiko attabhāvasamiddhiyā <hi rend="bold">bimbisāro</hi>ti vuccati| <hi rend="bold">sukhavihāritaro</hi>ti idaṃ te nigaṇṭhā rañño tīsu pāsādesu tividhavayehi nāṭakehi saddhiṃ sampattianubhavanaṃ sandhāya vadanti| <hi rend="bold">addhā</hi>ti ekaṃsena| <hi rend="bold">sahasā appaṭisaṅkhā</hi>ti sāhasaṃ katvā, appaccavekkhitvāva yathā ratto rāgavasena duṭṭho dosavasena mūḷho mohavasena bhāsati, evamevaṃ vācā bhāsitāti dasseti|</p>

<p rend="bodytext"><hi rend="bold">tattha paṭipucchissāmī</hi>ti tasmiṃ atthe pucchissāmi| <hi rend="bold">yathā vo khameyyā</hi>ti yathā tumhākaṃ rucceyya| <hi rend="bold">pahotī</hi>ti sakkoti|</p>

<p rend="bodytext"><hi rend="bold">aniñjamāno</hi>ti acalamāno| <hi rend="bold">ekantasukhaṃ paṭisaṃvedī</hi>ti nirantarasukhaṃ paṭisaṃvedī| ‘‘ahaṃ kho<pb ed="V" n="1.0377"/>, āvuso, nigaṇṭhā pahomi…pe.… ekantasukhaṃ paṭisaṃvedī’’ti idaṃ attano phalasamāpattisukhaṃ dassento āha| ettha ca kathāpatiṭṭhāpanatthaṃ rājavāre satta ādiṃ katvā pucchā katā| satta rattindivāni nappahotīti hi vutte cha pañca cattārīti sukhaṃ pucchituṃ hoti| suddhavāre pana sattāti vutte puna cha pañca cattārīti vuccamānaṃ anacchariyaṃ hoti, tasmā ekaṃ ādiṃ katvā desanā katā| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷadukkhakkhandhasuttavaṇṇanā niṭṭhitā|</p>

</xml>