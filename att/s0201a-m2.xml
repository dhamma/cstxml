<xml src="s0201a-m2.xml">

<p rend="subhead"><pgroup id="m2"/><readunit id="m2">2. sabbāsavasuttavaṇṇanā</readunit></p>

<p n="14"> <hi rend="bold">evaṃ</hi> <pb ed="V" n="1.0065"/><pb ed="M" n="1.0062"/> <hi rend="bold">me sutaṃ…pe.… sāvatthiya</hi>nti sabbāsavasuttaṃ| tatrāyaṃ apubbapadavaṇṇanā – <hi rend="bold">sāvatthī</hi>ti savatthassa isino nivāsaṭṭhānabhūtā nagarī, yathā kākandī mākandī kosambīti evaṃ tāva akkharacintakā| aṭṭhakathācariyā pana bhaṇanti ‘‘yaṃkiñci manussānaṃ upabhogaparibhogaṃ sabbamettha atthīti sāvatthī| satthasamāyoge ca kiṃ bhaṇḍamatthīti pucchite sabbamatthī’’ti vacanamupādāya sāvatthī|</p>

<p rend="gatha1">‘‘sabbadā sabbūpakaraṇaṃ, sāvatthiyaṃ samohitaṃ|</p>

<p rend="gathalast">tasmā sabbamupādāya, sāvatthīti pavuccati||</p>

<p rend="gatha1">kosalānaṃ <pb ed="P" n="1.0060"/> puraṃ rammaṃ, dassaneyyaṃ manoramaṃ|</p>

<p rend="gathalast">dasahi saddehi avivittaṃ, annapānasamāyutaṃ||</p>

<p rend="gatha1">vuddhiṃ vepullataṃ pattaṃ, iddhaṃ phītaṃ manoramaṃ|</p>

<p rend="gathalast">aḷakamandāva devānaṃ, sāvatthipuramuttama’’nti||</p>

<p>tassaṃ <hi rend="bold">sāvatthiyaṃ| jetavane</hi>ti ettha attano paccatthikajanaṃ jinātīti jeto, raññā vā attano paccatthikajane jite jātoti jeto, maṅgalakamyatāya vā tassa evaṃnāmameva katanti jeto, jetassa vanaṃ jetavanaṃ| tañhi jetena rājakumārena ropitaṃ saṃvaddhitaṃ paripālitaṃ, so ca tassa sāmī ahosi| tasmā jetavananti vuccati, tasmiṃ <hi rend="bold">jetavane| anāthapiṇḍikassa ārāme</hi>ti ettha sudatto nāma so gahapati mātāpitūhi katanāmavasena| sabbakāmasamiddhitāya pana vigatamalamaccheratāya karuṇādiguṇasamaṅgitāya ca niccakālaṃ anāthānaṃ piṇḍamadāsi, tena anāthapiṇḍikoti saṅkhaṃ gato| āramanti ettha pāṇino visesena vā pabbajitāti ārāmo, tassa pupphaphalādisobhāya nātidūranaccāsannatādipañcavidhasenāsanaṅgasampattiyā ca tato tato āgamma <pb ed="V" n="1.0066"/> ramanti abhiramanti anukkaṇṭhitā hutvā nivasantīti attho| vuttappakārāya vā sampattiyā tattha tattha gatepi attano abbhantaraṃyeva ānetvā rametīti ārāmo| so hi anāthapiṇḍikena gahapatinā jetassa rājakumārassa hatthato aṭṭhārasahi hiraññakoṭīhi koṭisantharena kīṇitvā aṭṭhārasahi hiraññakoṭīhi senāsanāni kārāpetvā aṭṭhārasahi hiraññakoṭīhi vihāramahaṃ niṭṭhāpetvā <pb ed="M" n="1.0063"/> evaṃ catupaññāsahiraññakoṭipariccāgena buddhappamukhassa saṅghassa niyyādito| tasmā ‘‘anāthapiṇḍikassa ārāmo’’ti vuccati| tasmiṃ <hi rend="bold">anāthapiṇḍikassa ārāme</hi>|</p>

<p>ettha ca ‘‘jetavane’’ti vacanaṃ purimasāmiparikittanaṃ| ‘‘anāthapiṇḍikassa ārāme’’ti pacchimasāmiparikittanaṃ| kimetesaṃ parikittane payojananti| puññakāmānaṃ diṭṭhānugatiāpajjanaṃ| tatra hi dvārakoṭṭhakapāsādamāpane bhūmivikkayaladdhā aṭṭhārasa hiraññakoṭiyo anekakoṭiagghanakā rukkhā ca jetassa pariccāgo, catupaññāsa <pb ed="P" n="1.0061"/> koṭiyo anāthapiṇḍikassa| iti tesaṃ parikittanena evaṃ puññakāmā puññāni karontīti dassento āyasmā ānando aññepi puññakāme tesaṃ diṭṭhānugatiāpajjane niyojeti|</p>

<p><hi rend="bold">sabbāsavasaṃvarapariyāyaṃ vo, bhikkhave</hi>ti kasmā idaṃ suttamabhāsi? tesaṃ bhikkhūnaṃ upakkilesavisodhanaṃ ādiṃ katvā āsavakkhayāya paṭipattidassanatthaṃ| tattha <hi rend="bold">sabbāsavasaṃvarapariyāya</hi>nti sabbesaṃ āsavānaṃ saṃvarakāraṇaṃ saṃvarabhūtaṃ kāraṇaṃ, yena kāraṇena te saṃvaritā pidahitā hutvā anuppādanirodhasaṅkhātaṃ khayaṃ gacchanti pahīyanti nappavattanti, taṃ kāraṇanti attho| tattha āsavantīti <hi rend="bold">āsavā,</hi> cakkhutopi…pe.… manatopi sandanti pavattantīti vuttaṃ hoti| dhammato yāva gotrabhuṃ okāsato yāva bhavaggaṃ savantīti vā āsavā, ete dhamme etañca okāsaṃ anto karitvā pavattantīti attho| antokaraṇattho hi ayaṃ ākāro| cirapārivāsiyaṭṭhena madirādayo āsavā, āsavā viyātipi āsavā| lokasmiñhi cirapārivāsikā madirādayo āsavāti vuccanti| yadi ca cirapārivāsiyaṭṭhena āsavā, eteyeva bhavitumarahanti| vuttañhetaṃ ‘‘purimā, bhikkhave, koṭi na paññāyati avijjāya, ito pubbe avijjā nāhosī’’tiādi (a. ni. 10.61)| āyataṃ vā saṃsāradukkhaṃ savanti pasavantītipi āsavā| purimāni cettha nibbacanāni yattha kilesā āsavāti <pb ed="V" n="1.0067"/> āgacchanti, tattha yujjanti, pacchimaṃ kammepi| na kevalañca kammakilesāyeva āsavā, apica kho nānappakārakā uppaddavāpi| suttesu hi ‘‘nāhaṃ, cunda, diṭṭhadhammikānaṃyeva āsavānaṃ saṃvarāya dhammaṃ desemī’’ti (dī. ni. 3.182) ettha vivādamūlabhūtā kilesā āsavāti āgatā|</p>

<p rend="gatha1">‘‘yena <pb ed="M" n="1.0064"/> devūpapatyassa, gandhabbo vā vihaṅgamo|</p>

<p rend="gatha2">yakkhattaṃ yena gaccheyyaṃ, manussattañca abbaje|</p>

<p rend="gathalast">te mayhaṃ āsavā khīṇā, viddhastā vinaḷīkatā’’ti|| (a. ni. 4.36)| –</p>

<p rend="unindented">ettha tebhūmakañca kammaṃ avasesā ca akusalā dhammā| ‘‘diṭṭhadhammikānaṃ āsavānaṃ saṃvarāya samparāyikānaṃ āsavānaṃ paṭighātāyā’’ti (pārā. 39) ettha parūpavādavippaṭisāravadhabandhādayo <pb ed="P" n="1.0062"/> ceva apāyadukkhabhūtā ca nānappakārā upaddavā| te panete āsavā yattha yathā āgatā, tattha tathā veditabbā|</p>

<p>ete hi vinaye tāva ‘‘diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāyā’’ti dvedhā āgatā| saḷāyatane ‘‘tayome āvuso āsavā, kāmāsavo bhavāsavo avijjāsavo’’ti (a. ni. 6.63) tidhā āgatā| aññesu ca suttantesu abhidhamme ca teyeva diṭṭhāsavena saha catudhā āgatā| nibbedhikapariyāye – ‘‘atthi, bhikkhave, āsavā nirayagāminiyā, atthi āsavā tiracchānayonigāminiyā, atthi āsavā pettivisayagāminiyā, atthi āsavā manussalokagāminiyā, atthi āsavā devalokagāminiyā’’ti (a. ni. 6.63) pañcadhā āgatā| chakkanipāte – ‘‘atthi, bhikkhave, āsavā saṃvarā pahātabbā’’tiādinā nayena chadhā āgatā| imasmiṃ pana sutte teyeva dassanāpahātabbehi saddhiṃ sattadhā āgatāti| ayaṃ tāva āsavapade vacanattho ceva pabhedo ca|</p>

<p>saṃvarapade pana saṃvarayatīti <hi rend="bold">saṃvaro,</hi> pidahati nivāreti pavattituṃ na detīti attho| tathā <pb ed="V" n="1.0068"/> hi ‘‘anujānāmi, bhikkhave, divā paṭisallīyantena dvāraṃ saṃvaritvā paṭisallīyitu’’nti (pārā. 77), ‘‘sotānaṃ saṃvaraṃbrūmi, paññāyete pidhīyare’’ti (su. ni. 1041) ca ādīsu pidhānaṭṭhena saṃvaramāha| svāyaṃ saṃvaro pañcavidho hoti sīlasaṃvaro satiñāṇa khanti vīriyasaṃvaroti| tattha ‘‘iminā pātimokkhasaṃvarena upeto’’ti (vibha. 511) ayaṃ sīlasaṃvaro| pātimokkhasīlañhi <pb ed="M" n="1.0065"/> ettha saṃvaroti vuttaṃ| ‘‘cakkhundriye saṃvaramāpajjatī’’tiādīsu (dī. ni. 1.213) satisaṃvaro| sati hettha saṃvaroti vuttā| ‘‘sotānaṃ saṃvaraṃ brūmi, paññāyete pidhīyare’’ti ayaṃ ñāṇasaṃvaro| ñāṇañhettha pidhīyareti iminā pidhānaṭṭhena saṃvaroti vuttaṃ| ‘‘khamo hoti sītassa…pe.…, uppannaṃ kāmavitakkaṃ nādhivāsetī’’tiādinā (ma. ni. 1.24-26) pana nayena idheva khantivīriyasaṃvarā āgatā| tesañca ‘‘sabbāsavasaṃvarapariyāya’’nti iminā uddesena saṅgahitattā saṃvarabhāvo veditabbo|</p>

<p>apica pañcavidhopi <pb ed="P" n="1.0063"/> ayaṃ saṃvaro idha āgatoyeva, tattha khantivīriyasaṃvarā tāva vuttāyeva| ‘‘so tañca anāsanaṃ tañca agocara’’nti (ma. ni. 1.25) ayaṃ panettha sīlasaṃvaro| ‘‘paṭisaṅkhā yoniso cakkhundriyasaṃvarasaṃvuto’’ti (ma. ni. 1.22) ayaṃ satisaṃvaro| sabbattha paṭisaṅkhā ñāṇasaṃvaro| aggahitaggahaṇena pana dassanaṃ paṭisevanā bhāvanā ca ñāṇasaṃvaro| pariyāyanti etena dhammāti pariyāyo, uppattiṃ nirodhaṃ vā gacchantīti vuttaṃ hoti| ettāvatā ‘‘sabbāsavasaṃvarapariyāya’’nti ettha yaṃ vattabbaṃ, taṃ vuttaṃ hoti|</p>

<p n="15"> idāni <hi rend="bold">jānato aha</hi>ntiādīsu <hi rend="bold">jānato</hi>ti jānantassa| <hi rend="bold">passato</hi>ti passantassa| dvepi padāni ekatthāni, byañjanameva nānaṃ| evaṃ santepi jānatoti ñāṇalakkhaṇaṃ upādāya puggalaṃ niddisati, jānanalakkhaṇañhi ñāṇaṃ| passatoti ñāṇappabhāvaṃ upādāya, passanappabhāvañhi ñāṇaṃ| ñāṇasamaṅgī puggalo cakkhumā viya cakkhunā rūpāni ñāṇena vivaṭe dhamme passati| apica yonisomanasikāraṃ uppādetuṃ jānato, ayonisomanasikāro yathā na uppajjati, evaṃ passatoti ayamettha sāro| keci panācariyā bahū papañce bhaṇanti, te imasmiṃ atthe na yujjanti|</p>

<p><hi rend="bold">āsavānaṃ</hi> <pb ed="V" n="1.0069"/> <hi rend="bold">khaya</hi>nti āsavappahānaṃ āsavānaṃ accantakkhayasamuppādaṃ khīṇākāraṃ natthibhāvanti ayameva hi imasmiñca sutte, ‘‘āsavānaṃ khayā anāsavaṃ cetovimutti’’ntiādīsu (ma. ni. 1.438) ca āsavakkhayattho| aññattha pana maggaphalanibbānānipi āsavakkhayoti vuccanti| tathā hi –</p>

<p rend="gatha1">‘‘sekhassa <pb ed="M" n="1.0066"/> sikkhamānassa, ujumaggānusārino|</p>

<p rend="gathalast">khayasmiṃ paṭhamaṃ ñāṇaṃ, tato aññā anantarā’’ti|| (itivu. 62) –</p>

<p rend="unindented">ādīsu maggo āsavakkhayoti vutto,</p>

<p>‘‘āsavānaṃ khayā samaṇo hotī’’tiādīsu (ma. ni. 1.438) phalaṃ|</p>

<p rend="gatha1">‘‘paravajjānupassissa, niccaṃ ujjhānasaññino|</p>

<p rend="gathalast">āsavā tassa vaḍḍhanti, ārā so āsavakkhayā’’ti|| (dha. pa. 253) –</p>

<p rend="unindented">ādīsu nibbānaṃ ‘‘āsavakkhayo’’ti vuttaṃ|</p>

<p><hi rend="bold">no ajānato no apassato</hi>ti yo pana na jānāti na passati, tassa no vadāmīti attho| etena ye ajānato apassatopi saṃvarādīhiyeva <pb ed="P" n="1.0064"/> suddhiṃ vadanti, te paṭikkhittā honti| purimena vā padadvayena upāyo vutto, iminā anupāyapaṭisedho| saṅkhepena cettha ñāṇaṃ āsavasaṃvarapariyāyoti dassitaṃ hoti|</p>

<p>idāni yaṃ jānato āsavānaṃ khayo hoti, taṃ dassetukāmo <hi rend="bold">kiñca, bhikkhave, jānato</hi>ti pucchaṃ ārabhi, tattha jānanā bahuvidhā| dabbajātiko eva hi koci bhikkhu chattaṃ kātuṃ jānāti, koci cīvarādīnaṃ aññataraṃ, tassa īdisāni kammāni vattasīse ṭhatvā karontassa sā jānanā maggaphalānaṃ padaṭṭhānaṃ na hotīti na vattabbā| yo pana sāsane pabbajitvā vejjakammādīni kātuṃ jānāti, tassevaṃ jānato āsavā vaḍḍhantiyeva, tasmā yaṃ jānato <pb ed="V" n="1.0070"/> passato ca āsavānaṃ khayo hoti, tadeva dassento āha <hi rend="bold">yoniso ca manasikāraṃ ayoniso ca manasikāra</hi>nti|</p>

<p>tattha <hi rend="bold">yoniso manasikāro</hi> nāma upāyamanasikāro pathamanasikāro, aniccādīsu aniccanti ādinā eva nayena saccānulomikena vā cittassa āvaṭṭanā anvāvaṭṭanā ābhogo samannāhāro manasikāro, ayaṃ vuccati yoniso manasikāroti|</p>

<p><hi rend="bold">ayoniso manasikāro</hi>ti anupāyamanasikāro uppathamanasikāro| anicce niccanti dukkhe sukhanti anattani attāti asubhe subhanti ayoniso manasikāro uppathamanasikāro| saccappaṭikulena vā cittassa āvaṭṭanā anvāvaṭṭanā ābhogo <pb ed="M" n="1.0067"/> samannāhāro manasikāro, ayaṃ vuccati ayoniso manasikāroti| evaṃ yoniso manasikāraṃ uppādetuṃ jānato, ayoniso manasikāro ca yathā na uppajjati, evaṃ passato āsavānaṃ khayo hoti|</p>

<p>idāni imassevatthassa yuttiṃ dassento āha <hi rend="bold">ayoniso, bhikkhave…pe.… pahīyantī</hi>ti| tena kiṃ vuttaṃ hoti, yasmā ayoniso manasikaroto āsavā uppajjanti, yoniso manasikaroto pahīyanti, tasmā jānitabbaṃ yoniso manasikāraṃ uppādetuṃ jānato, ayoniso manasikāro ca yathā na uppajjati, evaṃ passato āsavānaṃ khayo hotīti, ayaṃ tāvettha saṅkhepavaṇṇanā|</p>

<p>ayaṃ pana vitthāro – tattha ‘‘yoniso ayoniso’’ti imehi tāva dvīhi padehi ābaddhaṃ hoti upari sakalasuttaṃ| vaṭṭavivaṭṭavasena <pb ed="P" n="1.0065"/> hi upari sakalasuttaṃ vuttaṃ| ayoniso manasikāramūlakañca vaṭṭaṃ, yoniso manasikāramūlakañca vivaṭṭaṃ| kathaṃ? ayoniso manasikāro hi vaḍḍhamāno dve dhamme paripūreti avijjañca bhavataṇhañca| avijjāya ca sati ‘‘avijjāpaccayā saṅkhārā…pe.… dukkhakkhandhassa samudayo hoti| taṇhāya sati taṇhāpaccayā upādānaṃ…pe.… samudayo hotī’’ti| evaṃ ayaṃ ayoniso manasikārabahulo puggalo vātavegābhighātena vippanaṭṭhanāvā viya gaṅgāvaṭṭe patitagokulaṃ viya cakkayante yuttabalibaddo <pb ed="V" n="1.0071"/> viya ca punappunaṃ bhavayonigativiññāṇaṭṭhitisattāvāsesu āvaṭṭaparivaṭṭaṃ karoti, evaṃ tāva ayoniso manasikāramūlakaṃ vaṭṭaṃ|</p>

<p>yoniso manasikāro pana vaḍḍhamāno – ‘‘yoniso manasikārasampannassetaṃ, bhikkhave, bhikkhuno pāṭikaṅkhaṃ, ariyaṃ aṭṭhaṅgikaṃ maggaṃ bhāvessati, ariyaṃ aṭṭhaṅgikaṃ maggaṃ bahulīkarissatī’’ti (saṃ. ni. 5.55) vacanato sammādiṭṭhipamukhaṃ aṭṭhaṅgikaṃ maggaṃ paripūreti| yā ca sammādiṭṭhi, sā vijjāti tassa vijjuppādā avijjānirodho, ‘‘avijjānirodhā saṅkhāranirodho…pe.… evaṃ etassa kevalassa dukkhakkhandhassa nirodho hotī’’ti (mahāva. 1) evaṃ yoniso manasikāramūlakaṃ vivaṭṭaṃ veditabbaṃ| evaṃ imehi dvīhi padehi ābaddhaṃ hoti upari sakalasuttaṃ|</p>

<p>evaṃ ābaddhe <pb ed="M" n="1.0068"/> cettha yasmā pubbe āsavappahānaṃ dassetvā pacchā uppatti vuccamānā na yujjati| na hi pahīnā puna uppajjanti| uppannānaṃ pana pahānaṃ yujjati, tasmā uddesapaṭilomatopi ‘‘ayoniso, bhikkhave, manasikaroto’’tiādimāha|</p>

<p>tattha <hi rend="bold">ayoniso manasikaroto</hi>ti vuttappakāraṃ ayoniso manasikāraṃ uppādayato| <hi rend="bold">anuppannā ceva āsavā uppajjantī</hi>ti ettha ye pubbe appaṭiladdhapubbaṃ cīvarādiṃ vā paccayaṃ upaṭṭhākasaddhivihārikantevāsikānaṃ vā aññataraṃ manuññaṃ vatthuṃ paṭilabhitvā, taṃ subhaṃ sukhanti ayoniso manasikaroto, aññataraññataraṃ vā pana ananubhūtapubbaṃ ārammaṇaṃ yathā vā tathā vā ayoniso manasikaroto āsavā uppajjanti, te anuppannā uppajjantīti veditabbā, aññathā hi anamatagge saṃsāre anuppannā nāma āsavā na santi| anubhūtapubbepi ca vatthumhi ārammaṇe vā yassa pakatisuddhiyā vā uddesaparipucchāpariyattinavakammayonisomanasikārānaṃ <pb ed="P" n="1.0066"/> vā aññataravasena pubbe anuppajjitvā pacchā tādisena paccayena sahasā uppajjanti, imepi anuppannā uppajjantīti veditabbā| tesuyeva pana vatthārammaṇesu punappunaṃ uppajjamānā uppannā pavaḍḍhantīti vuccanti| ito aññathā hi paṭhamuppannānaṃ vaḍḍhi nāma natthi|</p>

<p><hi rend="bold">yoniso</hi> <pb ed="V" n="1.0072"/> <hi rend="bold">ca kho, bhikkhave</hi>ti ettha pana yassa pakatisuddhiyā vā seyyathāpi āyasmato mahākassapassa bhaddāya ca kāpilāniyā, uddesaparipucchādīhi vā kāraṇehi āsavā nuppajjanti, so ca jānāti ‘‘na kho me āsavā maggena samugghātaṃ gatā, handa nesaṃ samugghātāya paṭipajjāmī’’ti| tato maggabhāvanāya sabbe samugghāteti| tassa te āsavā anuppannā na uppajjantīti vuccanti| yassa pana kārakasseva sato satisammosena sahasā āsavā uppajjanti, tato saṃvegamāpajjitvā yoniso padahanto te āsave samucchindati, tassa uppannā pahīyantīti vuccanti maṇḍalārāmavāsīmahātissabhūtattherassa viya| so kira tasmiṃyeva vihāre uddesaṃ gaṇhāti, athassa gāme piṇḍāya carato visabhāgārammaṇe kileso uppajji, so taṃ vipassanāya vikkhambhetvā vihāraṃ agamāsi| tassa supinantepi taṃ ārammaṇaṃ na upaṭṭhāsi| so ‘‘ayaṃ kileso vaḍḍhitvā apāyasaṃvattaniko hotī’’ti saṃvegaṃ janetvā ācariyaṃ āpucchitvā vihārā nikkhamma mahāsaṅgharakkhitattherassa santike <pb ed="M" n="1.0069"/> rāgapaṭipakkhaṃ asubhakammaṭṭhānaṃ gahetvā gumbantaraṃ pavisitvā paṃsukūlacīvaraṃ santharitvā nisajja anāgāmimaggena pañcakāmaguṇikarāgaṃ chinditvā uṭṭhāya ācariyaṃ vanditvā punadivase uddesamaggaṃ pāpuṇi| ye pana vattamānuppannā, tesaṃ paṭipattiyā pahānaṃ nāma natthi|</p>

<p n="16"> idāni ‘‘uppannā ca āsavā pahīyantī’’ti idameva padaṃ gahetvā ye te āsavā pahīyanti, tesaṃ nānappakārato aññampi pahānakāraṇaṃ āvikātuṃ desanaṃ vitthārento <hi rend="bold">atthi, bhikkhave, āsavā dassanā pahātabbā</hi>tiādimāha yathā taṃ desanāpabhedakusalo dhammarājā| tattha <hi rend="bold">dassanā pahātabbā</hi>ti dassanena pahātabbā| esa nayo sabbattha|</p>

<p rend="subhead">dassanāpahātabbāsavavaṇṇanā</p>

<p n="17"> idāni <pb ed="P" n="1.0067"/> tāni padāni anupubbato byākātukāmo ‘‘katame ca, bhikkhave, āsavā dassanā pahātabbā’’ti pucchaṃ katvā mūlapariyāyavaṇṇanāyaṃ vuttanayeneva ‘‘idha, bhikkhave, assutavā puthujjano’’ti puggalādhiṭṭhānaṃ desanaṃ ārabhi| tattha <hi rend="bold">manasikaraṇīye dhamme nappajānātī</hi>ti āvajjitabbe samannāharitabbe dhamme na pajānāti| <hi rend="bold">amanasikaraṇīye</hi>ti tabbiparīte| esa nayo sesapadesupi| yasmā pana ime dhammā manasikaraṇīyā, ime amanasikaraṇīyāti <pb ed="V" n="1.0073"/> dhammato niyamo natthi, ākārato pana atthi| yenā ākārena manasikariyamānā akusaluppattipadaṭṭhānā honti, tenākārena na manasikātabbā| yena kusaluppattipadaṭṭhānā honti, tenākārena manasikātabbā| tasmā ‘‘ya’ssa, bhikkhave, dhamme manasikaroto anuppanno vā kāmāsavo’’tiādimāha|</p>

<p>tattha <hi rend="bold">ya’ssā</hi>ti ye assa assutavato puthujjanassa| <hi rend="bold">manasikaroto</hi>ti āvajjayato samannāharantassa| <hi rend="bold">anuppanno vā kāmāsavo</hi>ti ettha samuccayattho vāsaddo, na vikappattho| tasmā yathā ‘‘yāvatā, bhikkhave, sattā apadā vā dvipadā vā…pe.… tathāgato tesaṃ <pb ed="M" n="1.0070"/> aggamakkhāyatī’’ti (itivu. 90) vutte apadā ca dvipadā cāti attho, yathā ca ‘‘bhūtānaṃ vā sattānaṃ ṭhitiyā sambhavesīnaṃ vā anuggahāyā’’ti (ma. ni. 1.402) vutte bhūtānañca sambhavesīnañcāti attho, yathā ca ‘‘aggito vā udakato vā mithubhedato vā’’ti (udā. 76) vutte aggito ca udakato ca mithubhedato cāti attho, evamidhāpi anuppanno ca kāmāsavo uppajjati, uppanno ca kāmāsavo pavaḍḍhatīti attho daṭṭhabbo| evaṃ sesesu|</p>

<p>ettha ca <hi rend="bold">kāmāsavo</hi>ti pañcakāmaguṇiko rāgo| <hi rend="bold">bhavāsavo</hi>ti rupārūpabhave chandarāgo, jhānanikanti ca sassatucchedadiṭṭhisahagatā| evaṃ diṭṭhāsavopi bhavāsave eva samodhānaṃ gacchati| <hi rend="bold">avijjāsavo</hi>ti catūsu saccesu aññāṇaṃ| tattha kāmaguṇe assādato manasikaroto anuppanno ca kāmāsavo uppajjati, uppanno ca pavaḍḍhati| mahaggatadhamme assādato manasikaroto anuppanno ca bhavāsavo uppajjati, uppanno ca pavaḍḍhati| tīsu bhūmīsu dhamme catuvipallāsapadaṭṭhānabhāvena manasikaroto anuppanno ca avijjāsavo uppajjati, uppanno ca pavaḍḍhatīti veditabbo| vuttanayapaccanīkato sukkapakkho vitthāretabbo|</p>

<p>kasmā <pb ed="P" n="1.0068"/> pana tayo eva āsavā idha vuttāti| vimokkhapaṭipakkhato| appaṇihitavimokkhapaṭipakkho hi kāmāsavo,| animittasuññatavimokkhapaṭipakkhā itare| tasmā ime tayo āsave uppādentā tiṇṇaṃ vimokkhānaṃ abhāgino honti, anuppādentā bhāginoti etamatthaṃ dassentena tayo eva vuttāti veditabbā| diṭṭhāsavopi vā ettha vutto yevāti vaṇṇitametaṃ|</p>

<p><hi rend="bold">tassa</hi> <pb ed="V" n="1.0074"/> <hi rend="bold">amanasikaraṇīyānaṃ dhammānaṃ manasikārā</hi>ti manasikārahetu, yasmā te dhamme manasi karoti, tasmāti vuttaṃ hoti| esa nayo dutiyapadepi| ‘‘anuppannā ceva āsavā uppajjanti, uppannā ca āsavā pavaḍḍhantī’’ti heṭṭhā vuttāsavānaṃyeva abhedato nigamanametaṃ|</p>

<p n="18"> ettāvatā yo ayaṃ puggalādhiṭṭhānāya desanāya dassanā pahātabbe āsave niddisituṃ assutavā puthujjano vutto, so yasmā ‘‘ayoniso, bhikkhave, manasikaroto anuppannā ceva āsavā uppajjantī’’ti evaṃ sāmaññato vuttānaṃ ayoniso manasikārapaccayānaṃ kāmāsavādīnampi <pb ed="M" n="1.0071"/> adhiṭṭhānaṃ, tasmā tepi āsave teneva puggalena dassetvā idāni dassanā pahātabbe āsave dassento <hi rend="bold">so evaṃ ayoniso manasi karoti, ahosiṃ nu kho aha</hi>ntiādimāha| vicikicchāsīsena cettha diṭṭhāsavampi dassetuṃ imaṃ desanaṃ ārabhi|</p>

<p>tassattho, yassa te iminā vuttanayena āsavā uppajjanti, so puthujjano, yo cāyaṃ ‘‘assutavā’’tiādinā nayena vutto, so puthujjano evaṃ ayoniso anupāyena uppathena manasi karoti| kathaṃ? ahosiṃ nu kho…pe.…so kuhiṃ gāmī bhavissatīti| kiṃ vuttaṃ hoti, so evaṃ ayoniso manasi karoti, yathāssa ‘‘ahaṃ ahosiṃ nu kho’’tiādinā nayena vuttā soḷasavidhāpi vicikicchā uppajjatīti|</p>

<p>tattha <hi rend="bold">ahosiṃ nu kho nanu kho</hi>ti sassatākārañca adhiccasamuppattiākārañca nissāya atīte attano vijjamānataṃ avijjamānatañca kaṅkhati| kiṃ kāraṇanti na vattabbaṃ| ummattako viya hi bālaputhujjano yathā vā tathā vā pavattati| apica ayoniso manasikāroyevettha kāraṇaṃ| evaṃ ayoniso manasikārassa pana kiṃ kāraṇanti| sveva puthujjanabhāvo ariyānaṃ adassanādīni vā| nanu ca puthujjanopi yoniso manasi karotīti| ko vā evamāha na manasi karotīti| na pana tattha puthujjanabhāvo kāraṇaṃ<pb ed="P" n="1.0069"/>, saddhammassavanakalyāṇamittādīni tattha kāraṇāni| na hi macchamaṃsādīni attano attano pakatiyā sugandhāni, abhisaṅkhārapaccayā pana sugandhānipi honti|</p>

<p><hi rend="bold">kiṃ</hi> <pb ed="V" n="1.0075"/> <hi rend="bold">nu kho ahosi</hi>nti jātiliṅgūpapattiyo nissāya khattiyo nu kho ahosiṃ, brāhmaṇavessasuddagahaṭṭhapabbajitadevamanussānaṃ aññataroti kaṅkhati|</p>

<p><hi rend="bold">kathaṃ nu kho</hi>ti saṇṭhānākāraṃ nissāya dīgho nu kho ahosiṃ, rassodātakaṇhappamāṇikappamāṇikādīnaṃ aññataroti kaṅkhati| keci pana issaranimmānādiṃ nissāya kena nu kho kāraṇena ahosinti hetuto kaṅkhatīti vadanti|</p>

<p><hi rend="bold">kiṃ hutvā kiṃ ahosi</hi>nti jātiādīni nissāya khattiyo hutvā nu kho brāhmaṇo ahosiṃ…pe.… devo hutvā manussoti attano paramparaṃ kaṅkhati| sabbattheva pana <hi rend="bold">addhāna</hi>nti kālādhivacanametaṃ|</p>

<p><hi rend="bold">bhavissāmi</hi> <pb ed="M" n="1.0072"/> <hi rend="bold">nu kho nanu kho</hi>ti sassatākārañca ucchedākārañca nissāya anāgate attano vijjamānataṃ avijjamānatañca kaṅkhati| sesamettha vuttanayameva|</p>

<p><hi rend="bold">etarahi vā paccuppannamaddhāna</hi>nti idāni vā paṭisandhiṃ ādiṃ katvā cutipariyantaṃ sabbampi vattamānakālaṃ gahetvā| <hi rend="bold">ajjhattaṃ kathaṃkathī hotī</hi>ti attano khandhesu vicikiccho hoti| <hi rend="bold">ahaṃ nu khosmī</hi>ti attano atthibhāvaṃ kaṅkhati| yuttaṃ panetanti? yuttaṃ ayuttanti kā ettha cintā| apicettha idaṃ vatthumpi udāharanti| cūḷamātāya kira putto muṇḍo, mahāmātāya putto amuṇḍo, taṃ puttaṃ muṇḍesuṃ| so uṭṭhāya ahaṃ nu kho cūḷamātāya puttoti cintesi| evaṃ ahaṃ nu khosmīti kaṅkhā hoti|</p>

<p><hi rend="bold">no nu khosmī</hi>ti attano natthibhāvaṃ kaṅkhati| tatrāpi idaṃ vatthu – eko kira macche gaṇhanto udake ciraṭṭhānena sītibhūtaṃ attano ūruṃ macchoti cintetvā pahari| aparo susānapasse khettaṃ rakkhanto bhīto saṅkuṭito sayi| so paṭibujjhitvā attano jaṇṇukāni dve yakkhāti cintetvā pahari| evaṃ no nu khosmīti kaṅkhati|</p>

<p><hi rend="bold">kiṃ nu khosmī</hi>ti khattiyova samāno attano khattiyabhāvaṃ kaṅkhati| esa nayo sesesu| devo <pb ed="V" n="1.0076"/> pana samāno devabhāvaṃ ajānanto nāma natthi| sopi pana ‘‘ahaṃ rūpī nu kho arūpī nu kho’’tiādinā nayena kaṅkhati| khattiyādayo kasmā na jānantīti ce| apaccakkhā tesaṃ tattha tattha kule <pb ed="P" n="1.0070"/> uppatti| gahaṭṭhāpi ca potthalikādayo pabbajitasaññino| pabbajitāpi ‘‘kuppaṃ nu kho me kamma’’ntiādinā nayena gahaṭṭhasaññino| manussāpi ca rājāno viya attani devasaññino honti|</p>

<p><hi rend="bold">kathaṃ nu khosmī</hi>ti vuttanayameva| kevalañcettha abbhantare jīvo nāma atthīti gahetvā tassa saṇṭhānākāraṃ nissāya dīgho nu khosmi, rassacaturaṃsachaḷaṃsaṭṭhaṃsasoḷasaṃsādīnaṃ aññatarappakāroti kaṅkhanto kathaṃ nu khosmīti kaṅkhatīti veditabbo| sarīrasaṇṭhānaṃ pana paccuppannaṃ ajānanto nāma natthi|</p>

<p><hi rend="bold">kuto</hi> <pb ed="M" n="1.0073"/> <hi rend="bold">āgato, so kuhiṃ gāmī bhavissatī</hi>ti attabhāvassa āgatigatiṭṭhānaṃ kaṅkhati|</p>

<p n="19"> evaṃ soḷasappabhedaṃ vicikicchaṃ dassetvā idāni yaṃ iminā vicikicchāsīsena diṭṭhāsavaṃ dassetuṃ ayaṃ desanā āraddhā| taṃ dassento <hi rend="bold">tassa evaṃ ayoniso manasikaroto channaṃ diṭṭhīna</hi>ntiādimāha| tattha tassa puggalassa yathā ayaṃ vicikicchā uppajjati, evaṃ ayoniso manasikaroto tasseva savicikicchassa ayoniso manasikārassa thāmagatattā channaṃ diṭṭhīnaṃ aññatarā diṭṭhi uppajjatīti vuttaṃ hoti| tattha sabbapadesu vāsaddo vikappattho, evaṃ vā evaṃ vā diṭṭhi uppajjatīti vuttaṃ hoti| <hi rend="bold">atthi me attā</hi>ti cettha sassatadiṭṭhi sabbakālesu attano atthitaṃ gaṇhāti| <hi rend="bold">saccato thetato</hi>ti bhūtato ca thirato ca, ‘‘idaṃ sacca’’nti bhūtato suṭṭhu daḷhabhāvenāti vuttaṃ hoti| <hi rend="bold">natthi me attā</hi>ti ayaṃ pana ucchedadiṭṭhi, sato sattassa tattha tattha vibhavaggahaṇato| atha vā purimāpi tīsu kālesu atthīti gahaṇato sassatadiṭṭhi, paccuppannameva atthīti gaṇhanto ucchedadiṭṭhi| pacchimāpi atītānāgatesu natthīti gahaṇato bhasmantāhutiyoti gahitadiṭṭhikānaṃ viya, ucchedadiṭṭhi| atīte eva natthīti gaṇhanto adhiccasamuppattikasseva sassatadiṭṭhi|</p>

<p><hi rend="bold">attanāva attānaṃ sañjānāmī</hi>ti saññākkhandhasīsena khandhe attāti gahetvā saññāya avasesakkhandhe <pb ed="V" n="1.0077"/> sañjānato iminā attanā imaṃ attānaṃ sañjānāmīti hoti| <hi rend="bold">attanāva anattāna</hi>nti saññākkhandhaṃyeva attāti gahetvā, itare cattāropi anattāti gahetvā saññāya tesaṃ jānato evaṃ hoti<pb ed="P" n="1.0071"/>| <hi rend="bold">anattanāva attāna</hi>nti saññākkhandhaṃ anattāti| itare cattāro attāti gahetvā saññāya tesaṃ jānato evaṃ hoti, sabbāpi sassatucchedadiṭṭhiyova|</p>

<p><hi rend="bold">vado vedeyyo</hi>tiādayo pana sassatadiṭṭhiyā eva abhinivesākārā| tattha vadatīti <hi rend="bold">vado,</hi> vacīkammassa kārakoti vuttaṃ hoti| vedayatīti <hi rend="bold">vedeyyo,</hi> jānāti anubhavati cāti vuttaṃ hoti| kiṃ vedetīti, tatra tatra kalyāṇapāpakānaṃ kammānaṃ vipākaṃ <pb ed="M" n="1.0074"/> paṭisaṃvedeti| <hi rend="bold">tatra tatrā</hi>ti tesu tesu yonigatiṭṭhitinivāsanikāyesu ārammaṇesu vā| <hi rend="bold">nicco</hi>ti uppādavayarahito| <hi rend="bold">dhuvo</hi>ti thiro sārabhūto| <hi rend="bold">sassato</hi>ti sabbakāliko| <hi rend="bold">avipariṇāmadhammo</hi>ti attano pakatibhāvaṃ avijahanadhammo, kakaṇṭako viya nānappakārataṃ nāpajjati| <hi rend="bold">sassatisama</hi>nti candasūriyasamuddamahāpathavīpabbatā lokavohārena sassatiyoti vuccanti| sassatīhi samaṃ <hi rend="bold">sassatisamaṃ</hi>| yāva sassatiyo tiṭṭhanti, tāva tatheva ṭhassatīti gaṇhato evaṃdiṭṭhi hoti|</p>

<p><hi rend="bold">idaṃ vuccati, bhikkhave, diṭṭhigata</hi>ntiādīsu| <hi rend="bold">ida</hi>nti idāni vattabbassa paccakkhanidassanaṃ| diṭṭhigatasambandhena ca idanti vuttaṃ, na diṭṭhisambandhena| ettha ca diṭṭhiyeva <hi rend="bold">diṭṭhigataṃ,</hi> gūthagataṃ viya| diṭṭhīsu vā gatamidaṃ dassanaṃ dvāsaṭṭhidiṭṭhiantogadhattātipi diṭṭhigataṃ| diṭṭhiyā vā gataṃ diṭṭhigataṃ| idañhi atthi me attātiādi diṭṭhiyā gamanamattameva, natthettha attā vā nicco vā kocīti vuttaṃ hoti| sā cāyaṃ diṭṭhi dunniggamanaṭṭhena <hi rend="bold">gahanaṃ</hi>| duratikkamaṭṭhena sappaṭibhayaṭṭhena ca <hi rend="bold">kantāro,</hi> dubbhikkhakantāravāḷakantārādayo viya| sammādiṭṭhiyā vinivijjhanaṭṭhena vilomanaṭṭhena vā <hi rend="bold">visūkaṃ</hi>| kadāci sassatassa, kadāci ucchedassa gahaṇato virūpaṃ phanditanti <hi rend="bold">vipphanditaṃ</hi>| bandhanaṭṭhena <hi rend="bold">saṃyojanaṃ</hi>| tenāha ‘‘diṭṭhigahanaṃ…pe.… diṭṭhisaṃyojana’’nti| idānissa tameva bandhanatthaṃ dassento <hi rend="bold">diṭṭhisaṃyojanasaṃyutto</hi>tiādimāha| tassāyaṃ saṅkhepattho| iminā diṭṭhisaṃyojanena saṃyutto puthujjano etehi jātiādīhi na parimuccatīti| kiṃ vā bahunā, sakalavaṭṭadukkhatopi na muccatīti|</p>

<p n="20"> evaṃ <pb ed="V" n="1.0078"/><pb ed="P" n="1.0072"/> chappabhedaṃ diṭṭhāsavaṃ dassetvā yasmā sīlabbataparāmāso kāmāsavādivacaneneva dassito hoti| kāmasukhatthañhi bhavasukhabhavavisuddhiatthañca avijjāya abhibhūtā ito bahiddhā samaṇabrāhmaṇā sīlabbatāni parāmasanti, tasmā taṃ adassetvā diṭṭhiggahaṇena vā tassa gahitattāpi taṃ adassetvāva idāni yo puggalo dassanā pahātabbe āsave pajahati, taṃ dassetvā tesaṃ āsavānaṃ pahānaṃ dassetuṃ <pb ed="M" n="1.0075"/> pubbe vā ayoniso manasikaroto puthujjanassa tesaṃ uppattiṃ dassetvā idāni tabbiparītassa pahānaṃ dassetuṃ <hi rend="bold">sutavā ca kho, bhikkhave</hi>tiādimāha|</p>

<p>tassattho, yāva ‘‘so idaṃ dukkha’’nti āgacchati, tāva heṭṭhā vuttanayena ca vuttapaccanīkato ca veditabbo| paccanīkato ca sabbākārena ariyadhammassa akovidāvinītapaccanīkato ayaṃ ‘‘sutavā ariyasāvako ariyadhammassa kovido ariyadhamme suvinīto’’ti veditabbo| apica kho sikhāpattavipassanato pabhuti yāva gotrabhu, tāva tadanurūpena atthena ayaṃ ariyasāvakoti veditabbo|</p>

<p n="21"> ‘‘so idaṃ dukkhanti yoniso manasi karotī’’tiādīsu pana ayaṃ atthavibhāvanā, so catusaccakammaṭṭhāniko ariyasāvako taṇhāvajjā tebhūmakā khandhā <hi rend="bold">dukkhaṃ,</hi> taṇhā <hi rend="bold">dukkhasamudayo,</hi> ubhinnaṃ appavatti <hi rend="bold">nirodho,</hi> nirodhasampāpako <hi rend="bold">maggo</hi>ti evaṃ pubbeva ācariyasantike uggahitacatusaccakammaṭṭhāno aparena samayena vipassanāmaggaṃ samāruḷho samāno te tebhūmake khandhe <hi rend="bold">idaṃ dukkhanti yoniso manasi karoti,</hi> upāyena pathena samannāharati ceva vipassati ca| ettha hi yāva sotāpattimaggo, tāva manasikārasīseneva vipassanā vuttā| yā panāyaṃ tasseva dukkhassa samuṭṭhāpikā pabhāvikā taṇhā, <hi rend="bold">ayaṃ samudayoti yoniso manasi karoti</hi>| yasmā pana dukkhañca samudayo ca idaṃ ṭhānaṃ patvā nirujjhanti nappavattanti, tasmā yadidaṃ <hi rend="bold">nibbānaṃ</hi> nāma, <hi rend="bold">ayaṃ dukkhanirodhoti yoniso manasi karoti</hi>| nirodhasampāpakaṃ aṭṭhaṅgikaṃ maggaṃ <hi rend="bold">ayaṃ dukkhanirodhagāminī paṭipadāti yoniso manasi karoti,</hi> upāyena pathena samannāharati ceva vipassati ca|</p>

<p>tatrāyaṃ <pb ed="P" n="1.0073"/> upāyo, abhiniveso nāma vaṭṭe hoti, vivaṭṭe natthi| tasmā ‘‘ayaṃ atthi imasmiṃ <pb ed="V" n="1.0079"/> kāye pathavīdhātu, āpodhātū’’tiādinā nayena sakasantatiyaṃ cattāri bhūtāni tadanusārena upādārūpāni ca pariggahetvā ayaṃ rūpakkhandhoti vavatthapeti| taṃ vavatthāpayato uppanne tadārammaṇe cittacetasike dhamme ime cattāro arūpakkhandhāti vavatthapeti| tato ime pañcakkhandhā dukkhanti vavatthapeti| te pana saṅkhepato <pb ed="M" n="1.0076"/> nāmañca rūpañcāti dve bhāgāyeva honti| idañca nāmarūpaṃ sahetu sappaccayaṃ uppajjati| tassa ayaṃ hetu ayaṃ paccayoti avijjābhavataṇhākammāhārādike hetupaccaye vavatthapeti| tato tesaṃ paccayānañca paccayuppannadhammānañca yāthāvasarasalakkhaṇaṃ vavatthapetvā ime dhammā ahutvā hontīti aniccalakkhaṇaṃ āropeti, udayabbayapīḷitattā dukkhāti dukkhalakkhaṇaṃ āropeti| avasavattanato anattāti anattalakkhaṇaṃ āropeti| evaṃ tīṇi lakkhaṇāni āropetvā paṭipāṭiyā vipassanaṃ pavattento sotāpattimaggaṃ pāpuṇāti|</p>

<p>tasmiṃ khaṇe cattāri saccāni ekapaṭivedheneva paṭivijjhati, ekābhisamayena abhisameti| dukkhaṃ pariññāpaṭivedhena paṭivijjhati, samudayaṃ pahānapaṭivedhena, nirodhaṃ sacchikiriyāpaṭivedhena, maggaṃ bhāvanāpaṭivedhena| dukkhañca pariññābhisamayena abhisameti…pe.… maggaṃ bhāvanābhisamayena abhisameti, no ca kho aññamaññena ñāṇena| ekañāṇeneva hi esa nirodhaṃ ārammaṇato, sesāni kiccato paṭivijjhati ceva abhisameti ca| na hissa tasmiṃ samaye evaṃ hoti – ‘‘ahaṃ dukkhaṃ parijānāmī’’ti vā…pe.… ‘‘maggaṃ bhāvemī’’ti vā| apica khvassa ārammaṇaṃ katvā paṭivedhavasena nirodhaṃ sacchikaroto evaṃ taṃ ñāṇaṃ dukkhapariññākiccampi samudayapahānakiccampi maggabhāvanākiccampi karotiyeva| tassevaṃ upāyena yoniso manasikaroto tīṇi saṃyojanāni pahīyanti, vīsativatthukā sakkāyadiṭṭhi, aṭṭhavatthukā vicikicchā, ‘‘sīlena suddhi vatena suddhī’’ti sīlabbatānaṃ parāmasanato sīlabbataparāmāsoti| tattha catūsu āsavesu sakkāyadiṭṭhisīlabbataparāmāsā diṭṭhāsavena saṅgahitattā āsavā ceva saṃyojanā ca| vicikicchā saṃyojanameva, na āsavo<pb ed="P" n="1.0074"/>| ‘‘dassanā pahātabbā āsavā’’ti ettha pariyāpannattā pana āsavāti|</p>

<p>‘‘ime vuccanti…pe.… pahātabbā’’ti ime sakkāyadiṭṭhiādayo dassanā pahātabbā nāma <pb ed="V" n="1.0080"/> āsavāti dassento āha| atha vā yā ayaṃ channaṃ diṭṭhīnaṃ aññatarā diṭṭhi uppajjatīti evaṃ sarūpeneva sakkāyadiṭṭhi vibhattā| taṃ sandhāyāha ‘‘ime vuccanti, bhikkhave’’ti| sā ca yasmā sahajātapahānekaṭṭhehi saddhiṃ pahīyati| diṭṭhāsave hi pahīyamāne taṃsahajāto catūsu diṭṭhisampayuttacittesu kāmāsavopi avijjāsavopi pahīyati<pb ed="M" n="1.0077"/>| pahānekaṭṭho pana catūsu diṭṭhivippayuttesu nāgasupaṇṇādisamiddhipatthanāvasena uppajjamāno bhavāsavo| teneva sampayutto avijjāsavopi, dvīsu domanassacittesu pāṇātipātādinibbattako avijjāsavopi, tathā vicikicchācittasampayutto avijjāsavopīti evaṃ sabbathāpi avasesā tayopi āsavā pahīyanti| tasmā bahuvacananiddeso katoti evamettha attho veditabbo| esa porāṇānaṃ adhippāyo|</p>

<p><hi rend="bold">dassanā pahātabbā</hi>ti <hi rend="bold">dassanaṃ</hi> nāma sotāpattimaggo, tena pahātabbāti attho| kasmā sotāpattimaggo dassanaṃ? paṭhamaṃ nibbānadassanato| nanu gotrabhu paṭhamataraṃ passatīti? no na passati| disvā kattabbakiccaṃ pana na karoti saṃyojanānaṃ appahānato| tasmā passatīti na vattabbo| yattha katthaci rājānaṃ disvāpi paṇṇākāraṃ datvā kiccanipphattiyā adiṭṭhattā ‘‘ajjāpi rājānaṃ na passāmī’’ti vadanto gāmavāsī puriso cettha nidassanaṃ|</p>

<p rend="centre">dassanāpahātabbāsavavaṇṇanā niṭṭhitā|</p>

<p rend="subhead">saṃvarāpahātabbāsavavaṇṇanā</p>

<p n="22"> evaṃ dassanena pahātabbe āsave dassetvā idāni tadanantaruddiṭṭhe saṃvarā pahātabbe dassetuṃ, <hi rend="bold">katame ca, bhikkhave, āsavā saṃvarā pahātabbā</hi>ti āha| evaṃ sabbattha sambandho veditabbo| ito parañhi atthamattameva vaṇṇayissāma|</p>

<p>nanu ca dassanena bhāvanāyāti imehi dvīhi appahātabbo āsavo nāma natthi, atha kasmā visuṃ saṃvarādīhi pahātabbe dassetīti| saṃvarādīhi pubbabhāge vikkhambhitā āsavā catūhi maggehi samugghātaṃ gacchanti, tasmā tesaṃ maggānaṃ pubbabhāge imehi pañcahākārehi vikkhambhanappahānaṃ <pb ed="V" n="1.0081"/><pb ed="P" n="1.0075"/> dassento evamāha| tasmā yo cāyaṃ vutto paṭhamo dassanamaggoyeva, idāni bhāvanānāmena vuccissanti tayo maggā, tesaṃ sabbesampi ayaṃ pubbabhāgapaṭipadāti veditabbā|</p>

<p>tattha <pb ed="M" n="1.0078"/> <hi rend="bold">idhā</hi>ti imasmiṃ sāsane| <hi rend="bold">paṭisaṅkhā</hi>ti paṭisaṅkhāya| tatthāyaṃ saṅkhāsaddo ñāṇakoṭṭhāsapaññattigaṇanāsu dissati| ‘‘saṅkhāyekaṃ paṭisevatī’’tiādīsu (ma. ni. 2.168) hi ñāṇe dissati| ‘‘papañcasaññāsaṅkhā samudācarantī’’tiādīsu (ma. ni. 1.201) koṭṭhāse| ‘‘tesaṃ tesaṃ dhammānaṃ saṅkhā samaññā’’tiādīsu (dha. sa. 1313) paññattiyaṃ| ‘‘na sukaraṃ saṅkhātu’’ntiādīsu (saṃ. ni. 2.128) gaṇanāyaṃ| idha pana ñāṇe daṭṭhabbo|</p>

<p><hi rend="bold">paṭisaṅkhā yoniso</hi>ti hi upāyena pathena paṭisaṅkhāya ñatvā paccavekkhitvāti attho| ettha ca asaṃvare ādīnavapaṭisaṅkhā yoniso paṭisaṅkhāti veditabbā| sā cāyaṃ ‘‘varaṃ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṃ sampalimaṭṭhaṃ, na tveva cakkhuviññeyyesu rūpesu anubyañjanaso nimittaggāho’’tiādinā (saṃ. ni. 4.235) ādittapariyāyanayena veditabbā| <hi rend="bold">cakkhundriyasaṃvarasaṃvuto viharatī</hi>ti ettha cakkhumeva indriyaṃ cakkhundriyaṃ, saṃvaraṇato saṃvaro, pidahanato thakanatoti vuttaṃ hoti| satiyā etaṃ adhivacanaṃ| cakkhundriye saṃvaro cakkhundriyasaṃvaro| titthakāko āvāṭakacchapo vanamahiṃsotiādayo viya|</p>

<p>tattha kiñcāpi cakkhundriye saṃvaro vā asaṃvaro vā natthi| na hi cakkhupasādaṃ nissāya sati vā muṭṭhasaccaṃ vā uppajjati| apica yadā rūpārammaṇaṃ cakkhussa āpāthaṃ āgacchati, tadā bhavaṅge dvikkhattuṃ uppajjitvā niruddhe kiriyamanodhātu āvajjanakiccaṃ sādhayamānā uppajjitvā nirujjhati, tato cakkhuviññāṇaṃ dassanakiccaṃ, tato vipākamanodhātu sampaṭicchanakiccaṃ, tato vipākāhetukamanoviññāṇadhātu santīraṇakiccaṃ, tato kiriyāhetukamanoviññāṇadhātu voṭṭhabbanakiccaṃ sādhayamānā uppajjitvā nirujjhati| tadanantaraṃ javanaṃ javati|</p>

<p>tatthapi <pb ed="V" n="1.0082"/> neva bhavaṅgasamaye, na āvajjanādīnaṃ aññatarasamaye saṃvaro vā asaṃvaro vā atthi| javanakkhaṇe pana sace dussīlyaṃ <pb ed="P" n="1.0076"/> vā muṭṭhasaccaṃ vā aññāṇaṃ vā akkhanti vā kosajjaṃ vā uppajjati, ayaṃ asaṃvaro hoti| evaṃ hontopi so cakkhundriye asaṃvaroti vuccati| kasmā? tasmiñhi sati dvārampi aguttaṃ hoti, bhavaṅgampi āvajjanādīni vīthicittānipi| yathā kiṃ<pb ed="M" n="1.0079"/>, yathā nagare catūsu dvāresu asaṃvutesu kiñcāpi anto gharakoṭṭhakagabbhādayo susaṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti| nagaradvārena hi pavisitvā corā yadicchanti, taṃ kareyyuṃ, evameva javane dussīlyādīsu uppannesu, tasmiṃ asaṃvare sati dvārampi aguttaṃ hoti, bhavaṅgampi āvajjanādīni vīthicittānipīti|</p>

<p>tasmiṃ pana sīlādīsu uppannesu dvārampi guttaṃ hoti, bhavaṅgampi āvajjanādīni vīthicittānipi| yathā kiṃ? yathā nagaradvāresu susaṃvutesu kiñcāpi anto gharādayo asaṃvutā, tathāpi antonagare sabbaṃ bhaṇḍaṃ surakkhitaṃ sugopitameva hoti| nagaradvāresu hi pihitesu corānaṃ paveso natthi, evameva javane sīlādīsu uppannesu dvārampi suguttaṃ hoti, bhavaṅgampi āvajjanādīni vīthicittānipi| tasmā javanakkhaṇe uppajjamānopi cakkhundriye saṃvaroti vutto| idha cāyaṃ satisaṃvaro adhippetoti veditabbo| cakkhundriyasaṃvarena saṃvuto <hi rend="bold">cakkhundriyasaṃvarasaṃvuto,</hi> upetoti vuttaṃ hoti| tathā hi, pātimokkhasaṃvarasaṃvutoti imassa vibhaṅge ‘‘iminā pātimokkhasaṃvarena upeto hoti…pe.… samannāgato’’ti (vibha. 511) vuttaṃ| taṃ ekajjhaṃ katvā cakkhundriyasaṃvarena saṃvutoti evamattho veditabbo|</p>

<p>atha vā saṃvarīti saṃvuto, thakesi pidahīti vuttaṃ hoti| cakkhundriye saṃvarasaṃvuto cakkhundriyasaṃvarasaṃvuto, cakkhundriyasaṃvarasaññitaṃ satikavāṭaṃ cakkhudvāre, gharadvāre kavāṭaṃ viya saṃvari thakesi pidahīti vuttaṃ hoti| ayameva cettha attho sundarataro| tathā hi ‘‘cakkhundriyasaṃvaraṃ asaṃvutassa viharato saṃvutassa viharato’’ti etesu padesu ayameva attho dissati|</p>

<p><hi rend="bold">viharatī</hi>ti evaṃ cakkhundriyasaṃvarasaṃvuto yena kenaci iriyāpathavihārena viharati| <hi rend="bold">yañhissā</hi>tiādimhi <pb ed="V" n="1.0083"/><pb ed="P" n="1.0077"/> yaṃ cakkhundriyasaṃvaraṃ assa bhikkhuno asaṃvutassa athaketvā apidahitvā viharantassāti evamattho veditabbo| atha vā, ye-kārassa <hi rend="bold">ya</hi>nti ādeso| <hi rend="bold">hi</hi>kāro ca padapūraṇo, ye assāti attho|</p>

<p><hi rend="bold">uppajjeyyu</hi>nti <pb ed="M" n="1.0080"/> nibbatteyyuṃ| <hi rend="bold">āsavā vighātapariḷāhā</hi>ti cattāro āsavā ca aññe ca vighātakarā kilesapariḷāhā vipākapariḷāhā ca| cakkhudvāre hi iṭṭhārammaṇaṃ āpāthagataṃ kāmassādavasena assādayato abhinandato kāmāsavo uppajjati, īdisaṃ aññasmimpi sugatibhave labhissāmīti bhavapatthanāya assādayato bhavāsavo uppajjati, sattoti vā sattassāti vā gaṇhantassa diṭṭhāsavo uppajjati, sabbeheva sahajātaṃ aññāṇaṃ avijjāsavoti cattāro āsavā uppajjanti| tehi sampayuttā apare kilesā vighātapariḷāhā, āyatiṃ vā tesaṃ vipākā| tepi hi asaṃvutasseva viharato uppajjeyyunti vuccanti|</p>

<p><hi rend="bold">evaṃsa te</hi>ti evaṃ assa te| evaṃ etena upāyena na honti, no aññathāti vuttaṃ hoti| esa nayo <hi rend="bold">paṭisaṅkhā yoniso sotindriyasaṃvarasaṃvuto</hi>tiādīsu|</p>

<p><hi rend="bold">ime vuccanti, bhikkhave, āsavā saṃvarā pahātabbā</hi>ti ime chasu dvāresu cattāro cattāro katvā catuvīsati āsavā saṃvarena pahātabbāti vuccanti| sabbattheva cettha satisaṃvaro eva saṃvaroti veditabbo|</p>

<p rend="centre">saṃvarāpahātabbāsavavaṇṇanā niṭṭhitā|</p>

<p rend="subhead">paṭisevanāpahātabbāsavavaṇṇanā</p>

<p n="23"> <hi rend="bold">paṭisaṅkhā yoniso cīvara</hi>ntiādīsu yaṃ vattabbaṃ, taṃ sabbaṃ visuddhimagge sīlakathāyaṃ vuttameva| <hi rend="bold">yañhissā</hi>ti yaṃ cīvarapiṇḍapātādīsu vā aññataraṃ assa| <hi rend="bold">appaṭisevato</hi>ti evaṃ yoniso appaṭisevantassa| sesaṃ vuttanayameva| kevalaṃ panidha aladdhaṃ cīvarādiṃ patthayato laddhaṃ vā <pb ed="V" n="1.0084"/> assādayato kāmāsavassa uppatti veditabbā| īdisaṃ aññasmimpi sampattibhave sugatibhave labhissāmīti bhavapatthanāya assādayato bhavāsavassa, ahaṃ labhāmi na labhāmīti vā mayhaṃ vā idanti attasaññaṃ adhiṭṭhahato diṭṭhāsavassa uppatti veditabbā| sabbeheva pana sahajāto avijjāsavoti evaṃ catunnaṃ āsavānaṃ uppatti vipākapariḷāhā ca navavedanuppādanatopi veditabbā|</p>

<p><hi rend="bold">ime</hi> <pb ed="M" n="1.0081"/> <hi rend="bold">vuccanti, bhikkhave, āsavā paṭisevanā pahātabbā</hi>ti ime ekamekasmiṃ paccaye <pb ed="P" n="1.0078"/> cattāro cattāro katvā soḷasa āsavā iminā ñāṇasaṃvarasaṅkhātena paccavekkhaṇapaṭisevanena pahātabbāti vuccanti|</p>

<p rend="centre">paṭisevanāpahātabbāsavavaṇṇanā niṭṭhitā|</p>

<p rend="subhead">adhivāsanāpahātabbāsavavaṇṇanā</p>

<p n="24"> <hi rend="bold">paṭisaṅkhā yoniso khamo hoti sītassā</hi>ti upāyena pathena paccavekkhitvā khamo hoti sītassa sītaṃ khamati sahati, na avīrapuriso viya appamattakenapi sītena calati kampati kammaṭṭhānaṃ vijahati| apica kho lomasanāgatthero viya anappakenāpi sītena phuṭṭho na calati na kampati, kammaṭṭhānameva manasi karoti| thero kira cetiyapabbate piyaṅguguhāyaṃ padhānaghare viharanto antaraṭṭhake himapātasamaye lokantarikaniraye paccavekkhitvā kammaṭṭhānaṃ avijahantova abbhokāse vītināmesi| evaṃ <hi rend="bold">uṇhādīsupi</hi> atthayojanā veditabbā|</p>

<p>kevalañhi yo bhikkhu adhimattampi uṇhaṃ sahati sveva thero viya, ayaṃ ‘‘khamo uṇhassā’’ti veditabbo| thero kira gimhasamaye pacchābhattaṃ bahicaṅkame nisīdi| kammaṭṭhānaṃ manasikaronto sedāpissa kacchehi muccanti| atha naṃ antevāsiko āha ‘‘idha, bhante, nisīdatha, sītalo okāso’’ti| thero ‘‘uṇhabhayenevamhi āvuso idha nisinno’’ti avīcimahānirayaṃ paccavekkhitvā nisīdiyeva| <hi rend="bold">uṇha</hi>nti cettha aggisantāpova veditabbo| sūriyasantāpavasena panetaṃ vatthu vuttaṃ|</p>

<p>yo <pb ed="V" n="1.0085"/> ca dve tayo vāre bhattaṃ vā pānīyaṃ vā alabhamānopi anamatagge saṃsāre attano pettivisayūpapattiṃ paccavekkhitvā avedhento kammaṭṭhānaṃ na vijahatiyeva| adhimattehi ḍaṃsamakasavātātapasamphassehi phuṭṭho cāpi tiracchānūpapattiṃ paccavekkhitvā avedhento kammaṭṭhānaṃ na vijahatiyeva| sarīsapasamphassena phuṭṭho cāpi anamatagge saṃsāre sīhabyagghādimukhesu anekavāraṃ parivattitapubbabhāvaṃ paccavekkhitvā avedhento kammaṭṭhānaṃ na vijahatiyeva padhāniyatthero viya| ayaṃ ‘‘khamo jighacchāya…pe.… sarīsapasamphassāna’’nti veditabbo|</p>

<p>theraṃ <pb ed="M" n="1.0082"/> kira khaṇḍacelavihāre kaṇikārapadhāniyaghare ariyavaṃsaṃ suṇantaṃ ghoraviso sappo ḍaṃsi| thero jānitvāpi pasannacitto nisinno dhammaṃyeva suṇāti| visavego thaddho ahosi| thero upasampadamaṇḍalaṃ ādiṃ katvā sīlaṃ paccavekkhitvā parisuddhasīlohamasmīti pītiṃ uppādesi| saha pītuppādā visaṃ nivattitvā pathaviṃ pāvisi| thero <pb ed="P" n="1.0079"/> tattheva cittekaggataṃ labhitvā vipassanaṃ vaḍḍhetvā arahattaṃ pāpuṇi|</p>

<p>yo pana akkosavasena durutte duruttattāyeva ca durāgate api antimavatthusaññite vacanapathe sutvā khantiguṇaṃyeva paccavekkhitvā na vedhati dīghabhāṇakabhayatthero viya| ayaṃ ‘‘khamo duruttānaṃ durāgatānaṃ vacanapathāna’’nti veditabbo|</p>

<p>thero kira paccayasantosabhāvanārāmatāya mahāariyavaṃsappaṭipadaṃ kathesi, sabbo mahāgāmo āgacchati| therassa mahāsakkāro uppajjati| taṃ aññataro mahāthero adhivāsetuṃ asakkonto dīghabhāṇako ariyavaṃsaṃ kathemīti sabbarattiṃ kolāhalaṃ karosītiādīhi akkosi| ubhopi ca attano attano vihāraṃ gacchantā gāvutamattaṃ ekapathena agamaṃsu| sakalagāvutampi so taṃ akkosiyeva| tato yattha dvinnaṃ vihārānaṃ maggo bhijjati, tattha ṭhatvā dīghabhāṇakatthero taṃ vanditvā ‘‘esa, bhante, tumhākaṃ maggo’’ti āha| so asuṇanto viya agamāsi| theropi vihāraṃ gantvā pāde pakkhāletvā nisīdi| tamenaṃ antevāsiko ‘‘kiṃ, bhante, sakalagāvutaṃ paribhāsantaṃ na kiñci avocutthā’’ti āha| thero ‘‘khantiyeva, āvuso, mayhaṃ bhāro, na akkhanti| ekapaduddhārepi kammaṭṭhānaviyogaṃ na passāmī’’ti āha| ettha ca vacanameva <hi rend="bold">vacanapatho</hi>ti veditabbo|</p>

<p>yo <pb ed="V" n="1.0086"/> pana uppannā sārīrikā vedanā dukkhamanaṭṭhena <hi rend="bold">dukkhā,</hi> bahalaṭṭhena <hi rend="bold">tibbā,</hi> pharusaṭṭhena <hi rend="bold">kharā,</hi> tikhiṇaṭṭhena <hi rend="bold">kaṭukā,</hi> assādavirahato <hi rend="bold">asātā,</hi> manaṃ avaḍḍhanato <hi rend="bold">amanāpā,</hi> pāṇaharaṇasamatthatāya <hi rend="bold">pāṇaharā</hi> adhivāsetiyeva, na vedhati| evaṃ sabhāvo hoti cittalapabbate padhāniyatthero viya| ayaṃ ‘‘uppannānaṃ…pe.… adhivāsanajātiko’’ti veditabbo|</p>

<p>therassa <pb ed="M" n="1.0083"/> kira rattiṃ padhānena vītināmetvā ṭhitassa udaravāto uppajji| so taṃ adhivāsetuṃ asakkonto āvattati parivattati| tamenaṃ caṅkamapasse ṭhito piṇḍapātiyatthero āha ‘‘āvuso, pabbajito nāma adhivāsanasīlo hotī’’ti| so ‘‘sādhu, bhante’’ti adhivāsetvā niccalo sayi| vāto nābhito yāva hadayaṃ phāleti| thero vedanaṃ vikkhambhetvā <pb ed="P" n="1.0080"/> vipassanto muhuttena anāgāmī hutvā parinibbāyīti|</p>

<p><hi rend="bold">yañhissā</hi>ti sītādīsu yaṃkiñci ekadhammampi assa| <hi rend="bold">anadhivāsayato</hi>ti anadhivāsentassa akkhamantassa| sesaṃ vuttanayameva| āsavuppatti panettha evaṃ veditabbā| sītena phuṭṭhassa uṇhaṃ patthayantassa kāmāsavo uppajjati, evaṃ sabbattha| natthi no sampattibhave sugatibhave sītaṃ vā uṇhaṃ vāti bhavaṃ patthayantassa bhavāsavo| mayhaṃ sītaṃ uṇhanti gāho diṭṭhāsavo| sabbeheva sampayutto avijjāsavoti|</p>

<p><hi rend="bold">‘‘ime vuccanti…pe.… adhivāsanā pahātabbā’’</hi>ti ime sītādīsu ekamekassa vasena cattāro cattāro katvā aneke āsavā imāya khantisaṃvarasaṅkhātāya adhivāsanāya pahātabbāti vuccantīti attho| ettha ca yasmā ayaṃ khanti sītādidhamme adhivāseti, attano upari āropetvā vāsetiyeva| na asahamānā hutvā nirassati, tasmā ‘‘adhivāsanā’’ti vuccatīti veditabbā|</p>

<p rend="centre">adhivāsanāpahātabbāsavavaṇṇanā niṭṭhitā|</p>

<p rend="subhead">parivajjanāpahātabbāsavavaṇṇanā</p>

<p n="25"> <hi rend="bold">paṭisaṅkhā</hi> <pb ed="V" n="1.0087"/> <hi rend="bold">yoniso caṇḍaṃ hatthiṃ parivajjetī</hi>ti ahaṃ samaṇoti caṇḍassa hatthissa āsanne na ṭhātabbaṃ| tatonidānañhi maraṇampi siyā maraṇamattampi dukkhanti evaṃ upāyena pathena paccayena paccavekkhitvā caṇḍaṃ hatthiṃ parivajjeti paṭikkamati| esa nayo sabbattha| <hi rend="bold">caṇḍa</hi>nti ca duṭṭhaṃ, vāḷanti vuttaṃ hoti| <hi rend="bold">khāṇu</hi>nti khadirakhāṇuādiṃ| <hi rend="bold">kaṇṭakaṭṭhāna</hi>nti kaṇṭakānaṃ ṭhānaṃ, yattha kaṇṭakā vijjanti, taṃ okāsanti vuttaṃ hoti| <hi rend="bold">sobbha</hi>nti sabbato paricchinnataṭaṃ| <hi rend="bold">papāta</hi>nti ekato chinnataṭaṃ| <hi rend="bold">candanika</hi>nti ucchiṭṭhodakagabbhamalādīnaṃ chaḍḍanaṭṭhānaṃ| <hi rend="bold">oḷigalla</hi>nti tesaṃyeva <pb ed="M" n="1.0084"/> sakaddamādīnaṃ sandanokāsaṃ| taṃ jaṇṇumattampi asucibharitaṃ hoti, dvepi cetāni ṭhānāni amanussaduṭṭhāni honti| tasmā tāni vajjetabbāni| <hi rend="bold">anāsane</hi>ti ettha pana ayuttaṃ āsanaṃ <hi rend="bold">anāsanaṃ,</hi> taṃ atthato aniyatavatthukaṃ rahopaṭicchannāsananti veditabbaṃ| <hi rend="bold">agocare</hi>ti etthapi ca ayutto gocaro <hi rend="bold">agocaro,</hi> so vesiyādibhedato pañcavidho| <hi rend="bold">pāpake mitte</hi>ti lāmake dussīle mittapatirūpake, amitte vā| <hi rend="bold">bhajanta</hi>nti sevamānaṃ| <hi rend="bold">viññū sabrahmacārī</hi>ti paṇḍitā buddhisampannā sabrahmacārayo, bhikkhūnametaṃ adhivacanaṃ| te hi ekakammaṃ ekuddeso <pb ed="P" n="1.0081"/> samasikkhatāti imaṃ brahmaṃ samānaṃ caranti, tasmā <hi rend="bold">sabrahmacārī</hi>ti vuccanti| <hi rend="bold">pāpakesu ṭhānesū</hi>ti lāmakesu ṭhānesu| <hi rend="bold">okappeyyu</hi>nti saddaheyyuṃ, adhimucceyyuṃ ‘‘addhā ayamāyasmā akāsi vā karissati vā’’ti|</p>

<p><hi rend="bold">yañhissā</hi>ti hatthiādīsu yaṃkiñci ekampi assa| sesaṃ vuttanayameva| āsavuppatti panettha evaṃ veditabbā| hatthiādinidānena dukkhena phuṭṭhassa sukhaṃ patthayato kāmāsavo uppajjati| natthi no sampattibhave sugatibhave īdisaṃ dukkhanti bhavaṃ patthentassa bhavāsavo| maṃ hatthī maddati, maṃ assoti gāho diṭṭhāsavo| sabbeheva sampayutto avijjāsavoti|</p>

<p><hi rend="bold">ime vuccanti…pe.… parivajjanā pahātabbā</hi>ti ime hatthiādīsu ekekassa vasena cattāro cattāro katvā aneke āsavā iminā sīlasaṃvarasaṅkhātena parivajjanena pahātabbāti vuccantīti veditabbā|</p>

<p rend="centre">parivajjanāpahātabbāsavavaṇṇanā niṭṭhitā|</p>

<p rend="subhead">vinodanāpahātabbāsavavaṇṇanā</p>

<p n="26"> <hi rend="bold">paṭisaṅkhā</hi> <pb ed="V" n="1.0088"/> <hi rend="bold">yoniso uppannaṃ kāmavitakkaṃ nādhivāsetī</hi>ti ‘‘iti pāyaṃ vitakko akusalo, itipi sāvajjo, itipi dukkhavipāko, so ca kho attabyābādhāya saṃvattatī’’tiādinā nayena yoniso kāmavitakke ādīnavaṃ paccavekkhitvā tasmiṃ tasmiṃ ārammaṇe uppannaṃ jātamabhinibbattaṃ kāmavitakkaṃ nādhivāseti, cittaṃ āropetvā na vāseti, abbhantare vā na vāsetītipi attho|</p>

<p>anadhivāsento kiṃ karotīti? <hi rend="bold">pajahati</hi> chaḍḍeti|</p>

<p>kiṃ kacavaraṃ viya piṭakenāti? na hi, apica kho naṃ <hi rend="bold">vinodeti</hi> tudati vijjhati nīharati|</p>

<p>kiṃ <pb ed="M" n="1.0085"/> balibaddaṃ viya patodenāti? na hi, atha kho naṃ <hi rend="bold">byantīkaroti</hi> vigatantaṃ karoti| yathāssa antopi nāvasissati antamaso bhaṅgamattampi, tathā naṃ karoti|</p>

<p>kathaṃ pana naṃ tathā karotīti? <hi rend="bold">anabhāvaṃ gametī</hi>ti anu anu abhāvaṃ gameti, vikkhambhanappahānena yathā suvikkhambhito hoti, tathā karotīti vuttaṃ hoti| esa nayo <hi rend="bold">byāpādavihiṃsāvitakkesu</hi>|</p>

<p>ettha ca <hi rend="bold">kāmavitakko</hi>ti ‘‘yo kāmapaṭisaṃyutto takko vitakko micchāsaṅkappo’’ti vibhaṅge (vibha. 910) vutto| esa nayo itaresu| <hi rend="bold">uppannuppanne</hi>ti uppanne uppanne, uppannamatteyevāti vuttaṃ hoti| sakiṃ vā uppanne vinodetvā dutiyavāre <pb ed="P" n="1.0082"/> ajjhupekkhitā na hoti, satakkhattumpi uppanne uppanne vinodetiyeva| <hi rend="bold">pāpake akusale</hi>ti lāmakaṭṭhena pāpake, akosallatāya akusale| <hi rend="bold">dhamme</hi>ti teyeva kāmavitakkādayo sabbepi vā nava mahāvitakke| tattha tayo vuttā eva| avasesā ‘‘ñātivitakko janapadavitakko amaravitakko parānuddayatāpaṭisaṃyutto <pb ed="V" n="1.0089"/> vitakko lābhasakkārasilokapaṭisaṃyutto vitakko anavaññattipaṭisaṃyutto vitakko’’ti (mahāni. 207) ime cha|</p>

<p><hi rend="bold">yañhissā</hi>ti etesu vitakkesu yaṃkiñci assa, sesaṃ vuttanayameva| kāmavitakko panettha kāmāsavo eva| tabbiseso bhavāsavo| taṃsampayutto diṭṭhāsavo| sabbavitakkesu avijjāsavoti evaṃ āsavuppattipi veditabbā|</p>

<p><hi rend="bold">ime vuccanti…pe.… vinodanā pahātabbā</hi>ti ime kāmavitakkādivasena vuttappakārā āsavā iminā tasmiṃ tasmiṃ vitakke ādīnavapaccavekkhaṇasahitena vīriyasaṃvarasaṅkhātena vinodanena pahātabbāti vuccantīti veditabbā|</p>

<p rend="centre">vinodanāpahātabbāsavavaṇṇanā niṭṭhitā|</p>

<p rend="subhead">bhāvanāpahātabbāsavavaṇṇanā</p>

<p n="27"> <hi rend="bold">paṭisaṅkhā yoniso satisambojjhaṅgaṃ bhāvetī</hi>ti abhāvanāya ādīnavaṃ, bhāvanāya ca ānisaṃsaṃ upāyena pathena paccavekkhitvā satisambojjhaṅgaṃ <pb ed="M" n="1.0086"/> bhāveti, esa nayo sabbattha| ettha ca kiñcāpi ime uparimaggattayasamayasambhūtā lokuttarabojjhaṅgā eva adhippetā, tathāpi ādikammikānaṃ bojjhaṅgesu asammohatthaṃ lokiyalokuttaramissakena nesaṃ nayena atthavaṇṇanaṃ karissāmi| idha pana lokiyanayaṃ pahāya lokuttaranayo eva gahetabbo| tattha satisambojjhaṅgantiādinā nayena vuttānaṃ sattannaṃ ādipadānaṃyeva tāva –</p>

<p rend="gatha1">atthato lakkhaṇādīhi, kamato ca vinicchayo|</p>

<p rend="gathalast">anūnādhikato ceva, viññātabbo vibhāvinā||</p>

<p>tattha satisambojjhaṅge tāva saraṇaṭṭhena <hi rend="bold">sati</hi>| sā panesā upaṭṭhānalakkhaṇā, apilāpanalakkhaṇā vā| vuttampi hetaṃ ‘‘yathā, mahārāja, rañño bhaṇḍāgāriko rañño sāpateyyaṃ <pb ed="V" n="1.0090"/> apilāpeti, ettakaṃ, mahārāja, hiraññaṃ, ettakaṃ suvaṇṇaṃ, ettakaṃ sāpateyyanti, evameva kho, mahārāja<pb ed="P" n="1.0083"/>, sati uppajjamānā kusalākusalasāvajjānavajjahīnapaṇītakaṇhasukkasappaṭibhāge dhamme apilāpeti| ime cattāro satipaṭṭhānā’’ti (mi. pa. 2.1.13) vitthāro| apilāpanarasā| kiccavaseneva hissa etaṃ lakkhaṇaṃ therena vuttaṃ| asammosarasā vā| gocarābhimukhabhāvapaccupaṭṭhānā| sati eva sambojjhaṅgo <hi rend="bold">satisambojjhaṅgo</hi>| tattha bodhiyā bodhissa vā aṅgoti bojjhaṅgo|</p>

<p>kiṃ vuttaṃ hoti? yā hi ayaṃ dhammasāmaggī, yāya lokiyalokuttaramaggakkhaṇe uppajjamānāya līnuddhaccapatiṭṭhānāyūhana-kāmasukhattakilamathānuyoga-ucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhatīti katvā ‘‘bodhī’’ti vuccati| <hi rend="bold">bujjhatī</hi>ti kilesasantānaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti vuttaṃ hoti| yathāha ‘‘satta bojjhaṅge bhāvetvā anuttaraṃ sammāsambodhiṃ abhisambuddho’’ti| tassā dhammasāmaggisaṅkhātāya bodhiyā aṅgotipi bojjhaṅgo, jhānaṅgamaggaṅgādayo viya|</p>

<p>yopesa <pb ed="M" n="1.0087"/> yathāvuttappakārāya etāya dhammasāmaggiyā bujjhatīti katvā ariyasāvako ‘‘bodhī’’ti vuccati, tassa bodhissa aṅgotipi bojjhaṅgo, senaṅgarathaṅgādayo viya| tenāhu aṭṭhakathācariyā ‘‘bujjhanakassa puggalassa aṅgāti vā bojjhaṅgā’’ti| apica ‘‘bojjhaṅgāti kenaṭṭhena bojjhaṅgā? bodhāya saṃvattantīti bojjhaṅgā, bujjhantīti bojjhaṅgā, anubujjhantīti bojjhaṅgā, paṭibujjhantīti bojjhaṅgā, sambujjhantīti bojjhaṅgā’’tiādinā (paṭi. ma. 3.17) paṭisambhidānayenāpi attho veditabbo| pasattho sundaro vā bojjhaṅgoti sambojjhaṅgo| evaṃ sati eva sambojjhaṅgo satisambojjhaṅgo| taṃ <hi rend="bold">satisambojjhaṅgaṃ</hi>| evaṃ tāva ekassa ādipadassa atthato lakkhaṇādīhi ca vinicchayo viññātabbo|</p>

<p>dutiyādīsu pana catusaccadhamme vicinātīti <hi rend="bold">dhammavicayo</hi>| so pana vicayalakkhaṇo, obhāsanaraso, asammohapaccupaṭṭhāno| vīrabhāvato vidhinā īrayitabbato ca <hi rend="bold">vīriyaṃ</hi>| taṃ paggahalakkhaṇaṃ<pb ed="V" n="1.0091"/>, upatthambhanarasaṃ, anosīdanapaccupaṭṭhānaṃ<pb ed="P" n="1.0084"/>| pīṇayatīti <hi rend="bold">pīti</hi>| sā pharaṇalakkhaṇā, tuṭṭhilakkhaṇā vā, kāyacittānaṃ pīṇanarasā, tesaṃyeva odagyapaccupaṭṭhānā| kāyacittadarathapassambhanato <hi rend="bold">passaddhi</hi>| sā upasamalakkhaṇā, kāyacittadarathanimmaddanarasā, āyacittānaṃ aparipphandanabhūtasītibhāvapaccupaṭṭhānā| samādhānato <hi rend="bold">samādhi</hi>| so avikkhepalakkhaṇo, avisāralakkhaṇo vā, cittacetasikānaṃ sampiṇḍanaraso, cittaṭṭhitipaccupaṭṭhāno| ajjhupekkhanato <hi rend="bold">upekkhā</hi>| sā paṭisaṅkhānalakkhaṇā, samavāhitalakkhaṇā vā, ūnādhikatānivāraṇarasā, pakkhapātupacchedarasā vā, majjhattabhāvapaccupaṭṭhānā| sesaṃ vuttanayameva| evaṃ sesapadānampi atthato lakkhaṇādīhi ca vinicchayo viññātabbo|</p>

<p><hi rend="bold">kamato</hi>ti ettha ca ‘‘satiñca khvāhaṃ, bhikkhave, sabbatthikaṃ vadāmī’’ti (saṃ. ni. 5.234) vacanato sabbesaṃ sesabojjhaṅgānaṃ upakārakattā satisambojjhaṅgova paṭhamaṃ vutto| tato paraṃ ‘‘so tathā sato viharanto taṃ dhammaṃ paññāya pavicinatī’’tiādinā (vibha. 469) nayena sesabojjhaṅgānaṃ pubbāpariyavacane payojanaṃ sutteyeva vuttaṃ| evamettha kamatopi vinicchayo viññātabbo|</p>

<p><hi rend="bold">anūnādhikato</hi>ti kasmā pana bhagavatā satteva bojjhaṅgā vuttā anūnā anadhikāti| līnuddhaccapaṭipakkhato sabbatthikato ca| ettha hi tayo <pb ed="M" n="1.0088"/> bojjhaṅgā līnassa paṭipakkhā| yathāha – ‘‘yasmiñca kho, bhikkhave, samaye līnaṃ cittaṃ hoti, kālo tasmiṃ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāyā’’ti (saṃ. ni. 5.234)| tayo uddhaccassa paṭipakkhā| yathāha – ‘‘yasmiñca kho, bhikkhave, samaye uddhataṃ cittaṃ hoti, kālo tasmiṃ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāyā’’ti (saṃ. ni. 5.234)| eko panettha sabbatthiko| yathāha – ‘‘satiñca khvāhaṃ, bhikkhave, sabbatthikaṃ vadāmī’’ti| ‘‘sabbatthaka’’ntipi pāṭho, dvinnampi sabbattha icchitabbanti attho| evaṃ līnuddhaccapaṭipakkhato sabbatthikato <pb ed="P" n="1.0085"/> ca satteva bojjhaṅgā vuttā anūnā anadhikāti, evamettha anūnādhikatopi vinicchayo viññātabbo|</p>

<p>evaṃ <pb ed="V" n="1.0092"/> tāva ‘‘satisambojjhaṅga’’ntiādinā nayena vuttānaṃ sattannaṃ ādipadānaṃyeva atthavaṇṇanaṃ ñatvā idāni <hi rend="bold">bhāveti vivekanissita</hi>ntiādīsu evaṃ ñātabbā| <hi rend="bold">bhāvetī</hi>ti vaḍḍheti, attano cittasantāne punappunaṃ janeti abhinibbattetīti attho| <hi rend="bold">vivekanissita</hi>nti viveke nissitaṃ| <hi rend="bold">viveko</hi>ti vivittatā| svāyaṃ tadaṅgaviveko vikkhambhanasamucchedapaṭippassaddhi nissaraṇavivekoti pañcavidho| tassa nānattaṃ ‘‘ariyadhamme avinīto’’ti ettha vuttanayeneva veditabbaṃ| ayameva hi tattha vinayoti vutto| evaṃ etasmiṃ pañcavidhe viveke|</p>

<p><hi rend="bold">vivekanissita</hi>nti tadaṅgavivekanissitaṃ samucchedavivekanissitaṃ nissaraṇavivekanissitañca satisambojjhaṅgaṃ bhāvetīti ayamattho veditabbo| tathā hi ayaṃ bojjhaṅgabhāvanānuyutto yogī vipassanākkhaṇe kiccato tadaṅgavivekanissitaṃ, ajjhāsayato nissaraṇavivekanissitaṃ, maggakāle pana kiccato samucchedavivekanissitaṃ, ārammaṇato nissaraṇavivekanissitaṃ satisambojjhaṅgaṃ bhāveti| pañcavidhavivekanissitantipi eke, te hi na kevalaṃ balavavipassanāmaggaphalakkhaṇesu eva bojjhaṅge uddharanti, vipassanāpādakakasiṇajjhānānāpānāsubhabrahmavihārajjhānesupi uddharanti| na ca paṭisiddhā aṭṭhakathācariyehi| tasmā tesaṃ matena etesaṃ jhānānaṃ pavattikkhaṇe kiccato eva vikkhambhanavivekanissitaṃ| yathā <pb ed="M" n="1.0089"/> ca ‘‘vipassanākkhaṇe ajjhāsayato nissaraṇavivekanissita’’nti vuttaṃ, evaṃ paṭippassaddhivivekanissitampi bhāvetīti vattuṃ vaṭṭati| esa nayo <hi rend="bold">virāganissitā</hi>dīsu| vivekaṭṭhā eva hi virāgādayo|</p>

<p>kevalañhettha <hi rend="bold">vossaggo</hi> duvidho pariccāgavossaggo ca pakkhandanavossaggo cāti| tattha <hi rend="bold">pariccāgavossaggo</hi>ti vipassanākkhaṇe ca tadaṅgavasena, maggakkhaṇe ca samucchedavasena kilesappahānaṃ| <hi rend="bold">pakkhandanavossaggo</hi>ti vipassanākkhaṇe tanninnabhāvena, maggakkhaṇe pana ārammaṇakaraṇena nibbānapakkhandanaṃ| tadubhayampi imasmiṃ lokiyalokuttaramissake atthavaṇṇanānaye vaṭṭati| tathā hi ayaṃ satisambojjhaṅgo yathāvuttena pakārena kilese pariccajati, nibbānañca pakkhandati| <hi rend="bold">vossaggapariṇāmi</hi>nti <pb ed="P" n="1.0086"/> iminā pana sakalena vacanena vossaggattaṃ pariṇamantaṃ pariṇatañca paripaccantaṃ paripakkañcāti| idaṃ vuttaṃ hoti ‘‘ayañhi bojjhaṅgabhāvanānuyutto bhikkhu yathā satisambojjhaṅgo kilesapariccāgavossaggattaṃ nibbānapakkhandanavossaggattañca <pb ed="V" n="1.0093"/> paripaccati, yathā ca paripakko hoti, tathā naṃ bhāvetī’’ti| esa nayo sesabojjhaṅgesu|</p>

<p>idha pana nibbānaṃyeva sabbasaṅkhatehi vivittattā <hi rend="bold">viveko,</hi> sabbesaṃ virāgabhāvato <hi rend="bold">virāgo,</hi> nirodhabhāvato <hi rend="bold">nirodho</hi>ti vuttaṃ| maggo eva ca vossaggapariṇāmī, tasmā satisambojjhaṅgaṃ bhāveti vivekaṃ ārammaṇaṃ katvā pavattiyā vivekanissitaṃ| tathā <hi rend="bold">virāganissitaṃ nirodhanissitaṃ</hi>| tañca kho ariyamaggakkhaṇuppattiyā kilesānaṃ samucchedato pariccāgabhāvena ca nibbānapakkhandanabhāvena ca pariṇataṃ paripakkanti ayameva attho daṭṭhabbo| esa nayo sesabojjhaṅgesu|</p>

<p><hi rend="bold">yañhissā</hi>ti etesu bojjhaṅgesu yaṃkiñci assa| sesaṃ vuttanayameva| āsavuppattiyaṃ panettha imesaṃ uparimaggattayasampayuttānaṃ bojjhaṅgānaṃ abhāvitattā ye uppajjeyyuṃ kāmāsavo bhavāsavo avijjāsavoti tayo āsavā, bhāvayato evaṃsa te āsavā na hontīti ayaṃ nayo veditabbo|</p>

<p><hi rend="bold">ime vuccanti…pe.… bhāvanā pahātabbā</hi>ti ime tayo āsavā imāya maggattayasampayuttāya bojjhaṅgabhāvanāya pahātabbāti vuccantīti veditabbā|</p>

<p n="28"> idāni <pb ed="M" n="1.0090"/> imehi sattahākārehi pahīnāsavaṃ bhikkhuṃ thomento āsavappahāne cassa ānisaṃsaṃ dassento eteheva ca kāraṇehi āsavappahāne sattānaṃ ussukkaṃ janento <hi rend="bold">yato kho, bhikkhave…pe.… antamakāsi dukkhassā</hi>ti āha| tattha <hi rend="bold">yato kho</hi>ti sāmivacane tokāro, yassa khoti vuttaṃ hoti| porāṇā pana yasmiṃ kāleti vaṇṇayanti| <hi rend="bold">ye āsavā dassanā pahātabbā</hi>ti ye āsavā dassanena pahātabbā, te dassaneneva pahīnā honti, na appahīnesuyeva pahīnasaññī hoti| evaṃ sabbattha vitthāro|</p>

<p><hi rend="bold">sabbāsavasaṃvarasaṃvuto</hi>ti sabbehi āsavapidhānehi pihito, sabbesaṃ vā āsavānaṃ pidhānehi pihito| <hi rend="bold">acchecchi</hi> <pb ed="P" n="1.0087"/> <hi rend="bold">taṇha</hi>nti sabbampi taṇhaṃ chindi, saṃchindi samucchindi| vivattayi <pb ed="V" n="1.0094"/> <hi rend="bold">saṃyojana</hi>nti dasavidhampi saṃyojanaṃ parivattayi nimmalamakāsi| <hi rend="bold">sammā</hi>ti hetunā kāraṇena| <hi rend="bold">mānābhisamayā</hi>ti mānassa dassanābhisamayā pahānābhisamayā ca| arahattamaggo hi kiccavasena mānaṃ passati, ayamassa dassanābhisamayo| tena diṭṭho pana so tāvadeva pahīyati diṭṭhavisena diṭṭhasattānaṃ jīvitaṃ viya| ayamassa pahānābhisamayo|</p>

<p><hi rend="bold">antamakāsi dukkhassā</hi>ti evaṃ arahattamaggena sammā mānassa diṭṭhattā pahīnattā ca ye ime ‘‘kāyabandhanassa anto jīrati (cūḷava. 278)| haritantaṃ vā’’ti (ma. ni. 1.304) evaṃ vuttantimamariyādanto ca, ‘‘antamidaṃ, bhikkhave, jīvikāna’’nti (itivu. 91; saṃ. ni. 3.80) evaṃ vuttalāmakanto ca, ‘‘sakkāyo eko anto’’ti (a. ni. 6.61) evaṃ vuttakoṭṭhāsanto ca, ‘‘esevanto dukkhassa sabbapaccayasaṅkhayā’’ti (saṃ. ni. 2.51) evaṃ vuttakoṭanto cāti evaṃ cattāro antā, tesu sabbasseva vaṭṭadukkhassa antaṃ catutthakoṭisaṅkhātaṃ antimakoṭisaṅkhātaṃ antamakāsi paricchedaṃ parivaṭumaṃ akāsi| antimasamussayamattāvasesaṃ dukkhaṃ akāsīti vuttaṃ hoti|</p>

<p><hi rend="bold">attamanā te bhikkhū</hi>ti sakamanā tuṭṭhamanā, pītisomanassehi vā sampayuttamanā hutvā| <hi rend="bold">bhagavato bhāsitaṃ abhinandu</hi>nti idaṃ dukkhassa antakiriyāpariyosānaṃ <pb ed="M" n="1.0091"/> bhagavato bhāsitaṃ sukathitaṃ sulapitaṃ, evametaṃ bhagavā evametaṃ sugatāti matthakena sampaṭicchantā abbhanumodiṃsūti|</p>

<p>sesamettha yaṃ na vuttaṃ, taṃ pubbe vuttattā ca suviññeyyattā ca na vuttaṃ| tasmā sabbaṃ vuttānusārena anupadaso paccavekkhitabbaṃ|</p>

<p rend="centre">bhāvanāpahātabbāsavavaṇṇanā niṭṭhitā|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">sabbāsavasuttavaṇṇanā niṭṭhitā|</p>

</xml>