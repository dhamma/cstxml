<xml src="s0203a-m148.xml">

<p rend="subhead"><pgroup id="m148"/><readunit id="m148">6. chachakkasuttavaṇṇanā</readunit></p>

<p rend="bodytext" n="420"><hi rend="paranum">420</hi><hi rend="dot">.</hi> <hi rend="bold">evaṃ</hi> <pb ed="V" n="4.0257"/><pb ed="M" n="4.0245"/> <hi rend="bold">me suta</hi>nti chachakkasuttaṃ| tattha <hi rend="bold">ādikalyāṇa</hi>ntiādimhi kalyāṇaṃ bhaddakaṃ niddosaṃ katvā desessāmi| majjhapariyosānesupi eseva nayo| iti bhagavā ariyavaṃsaṃ navahi, mahāsatipaṭṭhānaṃ sattahi, mahāassapuraṃ sattahiyeva padehi thomesi| idaṃ pana suttaṃ navahi padehi thomesi|</p>

<p rend="bodytext"><hi rend="bold">veditabbānī</hi>ti <pb ed="P" n="5.0100"/> sahavipassanena maggena jānitabbāni| manāyatanena tebhūmakacittameva kathitaṃ, dhammāyatanena bahiddhā tebhūmakadhammā ca, manoviññāṇena ṭhapetvā dve pañcaviññāṇāni sesaṃ bāvīsatividhaṃ lokiyavipākacittaṃ| phassavedanā yathāvuttavipākaviññāṇasampayuttāva| <hi rend="bold">taṇhā</hi>ti vipākavedanāpaccayā javanakkhaṇe uppannataṇhā|</p>

<p rend="bodytext" n="422"><hi rend="paranum">422</hi><hi rend="dot">.</hi> <hi rend="bold">cakkhu attā</hi>ti pāṭiyekko anusandhi| heṭṭhā kathitānañhi dvinnaṃ saccānaṃ anattabhāvadassanatthaṃ ayaṃ desanā āraddhā| tattha <hi rend="bold">na upapajjatī</hi>ti na yujjati| <hi rend="bold">vetī</hi>ti vigacchati nirujjhati|</p>

<p rend="bodytext" n="424"><hi rend="paranum">424</hi><hi rend="dot">.</hi> <hi rend="bold">ayaṃ kho pana, bhikkhave</hi>ti ayampi pāṭiyekko anusandhi| ayañhi desanā tiṇṇaṃ gāhānaṃ vasena vaṭṭaṃ dassetuṃ āraddhā| dukkhaṃ samudayoti dvinnaṃ saccānaṃ vasena vaṭṭaṃ dassetuntipi vadantiyeva| <hi rend="bold">etaṃ mamā</hi>tiādīsu taṇhāmānadiṭṭhigāhāva veditabbā| <hi rend="bold">samanupassatī</hi>ti gāhattayavasena passati|</p>

<p rend="bodytext">evaṃ vaṭṭaṃ dassetvā idāni tiṇṇaṃ gāhānaṃ paṭipakkhavasena, nirodho maggoti imesaṃ vā dvinnaṃ saccānaṃ vasena vivaṭṭaṃ dassetuṃ <hi rend="bold">ayaṃ kho panā</hi>tiādimāha| <hi rend="bold">netaṃ mamā</hi>tiādīni taṇhādīnaṃ paṭisedhavacanāni| <hi rend="bold">samanupassatī</hi>ti aniccaṃ dukkhamanattāti passati|</p>

<p rend="bodytext" n="425"><hi rend="paranum">425</hi><hi rend="dot">.</hi> evaṃ <pb ed="V" n="4.0258"/> vivaṭṭaṃ dassetvā idāni tiṇṇaṃ anusayānaṃ vasena puna vaṭṭaṃ dassetuṃ <hi rend="bold">cakkhuñca, bhikkhave</hi>tiādimāha| tattha <hi rend="bold">abhinandatī</hi>tiādīni taṇhādiṭṭhivaseneva vuttāni| <hi rend="bold">anusetī</hi>ti appahīno hoti| <hi rend="bold">dukkhassā</hi>ti <pb ed="P" n="5.0101"/> vaṭṭadukkhakilesadukkhassa|</p>

<p rend="bodytext" n="426"><hi rend="paranum">426</hi><hi rend="dot">.</hi> evaṃ <pb ed="M" n="4.0246"/> tiṇṇaṃ anusayānaṃ vasena vaṭṭaṃ kathetvā idāni tesaṃ paṭikkhepavasena vivaṭṭaṃ dassento puna cakkhuñcātiādimāha| <hi rend="bold">avijjaṃ pahāyā</hi>ti vaṭṭamūlikaṃ avijjaṃ pajahitvā| <hi rend="bold">vijja</hi>nti arahattamaggavijjaṃ uppādetvā|</p>

<p rend="bodytext" n="427"><hi rend="paranum">427</hi><hi rend="dot">.</hi> <hi rend="bold">ṭhānametaṃ vijjatī</hi>ti ettakeneva kathāmaggena vaṭṭavivaṭṭavasena desanaṃ matthakaṃ pāpetvā puna tadeva sampiṇḍetvā dassento <hi rend="bold">evaṃ passaṃ, bhikkhave</hi>tiādimāha| <hi rend="bold">saṭṭhimattānaṃ bhikkhūna</hi>nti ettha anacchariyametaṃ, yaṃ sayameva tathāgate desente saṭṭhi bhikkhū arahattaṃ pattā| imañhi suttaṃ dhammasenāpatimhi kathentepi saṭṭhi bhikkhū arahattaṃ pattā, mahāmoggallāne kathentepi, asītimahātheresu kathentesupi pattā eva| etampi anacchariyaṃ| mahābhiññappattā hi te sāvakā|</p>

<p rend="bodytext">aparabhāge pana tambapaṇṇidīpe māleyyadevatthero nāma heṭṭhā lohapāsāde idaṃ suttaṃ kathesi| tadāpi saṭṭhi bhikkhū arahattaṃ pattā| yathā ca lohapāsāde, evaṃ thero mahāmaṇḍapepi idaṃ suttaṃ kathesi| mahāvihārā nikkhamitvā cetiyapabbataṃ gato, tatthāpi kathesi| tato sākiyavaṃsavihāre, kūṭālivihāre, antarasobbhe, muttaṅgaṇe, vātakapabbate, pācinagharake, dīghavāpiyaṃ, lokandare, nomaṇḍalatale kathesi| tesupi ṭhānesu saṭṭhi saṭṭhi <pb ed="P" n="5.0102"/> bhikkhū arahattaṃ pattā| tato nikkhamitvā pana thero cittalapabbataṃ gato| tadā ca cittalapabbatavihāre atirekasaṭṭhivasso mahāthero, pokkharaṇiyaṃ kuruvakatitthaṃ nāma paṭicchannaṭṭhānaṃ atthi, tattha thero nhāyissāmīti otiṇṇo| devatthero tassa santikaṃ gantvā nhāpemi, bhanteti āha| thero paṭisanthāreneva – ‘‘māleyyadevo nāma atthīti vadanti, so ayaṃ bhavissatī’’ti ñatvā tvaṃ devoti āha| āma, bhanteti| saṭṭhivassaddhānaṃ me, āvuso, koci sarīraṃ hatthena phusituṃ nāma na labhi, tvaṃ pana nhāpehīti uttaritvā tīre nisīdi|</p>

<p rend="bodytext">thero <pb ed="V" n="4.0259"/> sabbampi hatthapādādiparikammaṃ katvā mahātheraṃ nhāpesi| taṃ divasañca dhammassavanadivaso hoti| atha mahāthero – ‘‘deva amhākaṃ dhammadānaṃ dātuṃ vaṭṭatī’’ti āha| thero sādhu, bhanteti sampaṭicchi| atthaṅgate sūriye <pb ed="M" n="4.0247"/> dhammassavanaṃ ghosesuṃ| atikkantasaṭṭhivassāva saṭṭhi mahātherā dhammassavanatthaṃ agamaṃsu| devatthero sarabhāṇāvasāne imaṃ suttaṃ ārabhi, suttantapariyosāne ca saṭṭhi mahātherā arahattaṃ pāpuṇiṃsu| tato tissamahāvihāraṃ gantvā kathesi, tasmimpi saṭṭhi therā| tato nāgamahāvihāre kāḷakacchagāme kathesi, tasmimpi saṭṭhi therā| tato kalyāṇiṃ gantvā tattha cātuddase heṭṭhāpāsāde kathesi, tasmimpi saṭṭhi therā| uposathadivase uparipāsāde kathesi, tasmimpi saṭṭhi therāti evaṃ devatthereyeva idaṃ suttaṃ kathente saṭṭhiṭṭhānesu saṭṭhi saṭṭhi janā arahattaṃ pattā|</p>

<p rend="bodytext">ambilakāḷakavihāre pana tipiṭakacūḷanāgatthere <pb ed="P" n="5.0103"/> imaṃ suttaṃ kathente manussaparisā gāvutaṃ ahosi, devaparisā yojanikā| suttapariyosāne sahassabhikkhū arahattaṃ pattā, devesu pana tato tato ekekova puthujjano ahosīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">chachakkasuttavaṇṇanā niṭṭhitā|</p>

</xml>