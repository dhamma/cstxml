<xml src="s0201a-m18.xml">

<p rend="subhead"><readunit id="m18">8. madhupiṇḍikasuttavaṇṇanā</readunit></p>

<p rend="bodytext" n="199"><hi rend="paranum">199</hi><hi rend="dot">.</hi> evaṃ <pb ed="M" n="1.0377"/><pb ed="V" n="1.0387"/><pb ed="P" n="2.0073"/> <hi rend="bold">me suta</hi>nti madhupiṇḍikasuttaṃ| tattha <hi rend="bold">mahāvana</hi>nti himavantena saddhiṃ ekābaddhaṃ aropimaṃ jātivanaṃ, na yathā vesāliyaṃ ropitāropitamissakaṃ| <hi rend="bold">divāvihārāyā</hi>ti divā paṭisallānatthāya| <hi rend="bold">beluvalaṭṭhikāyā</hi>ti taruṇabeluvarukkhassa| <hi rend="bold">daṇḍapāṇī</hi>ti na jarādubbalatāya daṇḍahattho| ayañhi taruṇo paṭhamavaye ṭhito, daṇḍacittatāya pana suvaṇṇadaṇḍaṃ gahetvā vicarati, tasmā <hi rend="bold">daṇḍapāṇī</hi>ti vutto| <hi rend="bold">jaṅghāvihāra</hi>nti jaṅghākilamathavinodanatthaṃ jaṅghācāraṃ| <hi rend="bold">anucaṅkamamāno anuvicaramāno</hi>ti ārāmadassana-vanadassana-pabbatadassanādīnaṃ atthāya ito cito ca vicaramāno| adhiccanikkhamano kiresa kadāci deva nikkhamitvā evaṃ vicarati| <hi rend="bold">daṇḍamolubbhā</hi>ti daṇḍaṃ olumbhitvā gopālakadārako viya daṇḍaṃ purato ṭhapetvā daṇḍamatthake dve hatthe patiṭṭhāpetvā piṭṭhipāṇiṃ hanukena uppīḷetvā ekamantaṃ aṭṭhāsi|</p>

<p rend="bodytext" n="200"><hi rend="paranum">200</hi><hi rend="dot">.</hi> <hi rend="bold">kiṃvādī</hi>ti kiṃdiṭṭhiko| <hi rend="bold">kimakkhāyī</hi>ti kiṃ katheti| ayaṃ rājā bhagavantaṃ avanditvā paṭisanthāramattakameva katvā pañhaṃ pucchati| tampi na aññātukāmatāya, acittīkārena pucchati| kasmā? devadattassa pakkhiko kiresa| devadatto attano santikaṃ āgacchamāne tathāgate bhindati| so kira evaṃ vadeti ‘‘samaṇo gotamo amhākaṃ kulena saddhiṃ verī, na no kulassa vuddhiṃ icchati| bhaginīpi me cakkavattiparibhogā, taṃ pahāya ‘nassatesā’ti nikkhamitvā pabbaji| bhāgineyyopi me cakkavattibījanti ñatvā amhākaṃ kulassa vaḍḍhiyā atussanto ‘nassateta’nti tampi daharakāleyeva pabbājesi| ahaṃ pana tena vinā vattituṃ asakkonto anupabbajito| evaṃ pabbajitampi maṃ pabbajitadivasato paṭṭhāya na ujukehi akkhīhi oloketi| parisamajjhe bhāsantopi mahāpharasunā paharanto viya āpāyiko devadattotiādīni bhāsatī’’ti| evaṃ ayampi rājā devadattena bhinno, tasmā evamakāsi|</p>

<p rend="bodytext">atha <pb ed="P" n="2.0074"/> bhagavā yathā ayaṃ rājā mayā pañhe pucchite na kathetīti vattuṃ na labhati, yathā <pb ed="V" n="1.0388"/> ca bhāsitassa atthaṃ na jānāti, evamassa <pb ed="M" n="1.0378"/> kathessāmīti tassānucchavikaṃ kathento <hi rend="bold">yathāvādī kho</hi>tiādimāha|</p>

<p rend="bodytext">tattha <hi rend="bold">na kenaci loke viggayha tiṭṭhatī</hi>ti loke kenaci saddhiṃ viggāhikakathaṃ na karoti na vivadati| tathāgato hi lokena saddhiṃ na vivadati; loko pana tathāgatena saddhiṃ aniccanti vutte niccanti vadamāno, dukkhaṃ, anattā, asubhanti vutte subhanti vadamāno vivadati| tenevāha ‘‘nāhaṃ, bhikkhave, lokena vivadāmi, lokova kho, bhikkhave, mayā vivadati, tathā na, bhikkhave, dhammavādī kenaci lokasmiṃ vivadati, adhammavādīva kho, bhikkhave, vivadatī’’ti (saṃ. ni. 3.94)| <hi rend="bold">yathā</hi>ti yena kāraṇena| <hi rend="bold">kāmehī</hi>ti vatthukāmehipi kilesakāmehipi| <hi rend="bold">taṃ brāhmaṇa</hi>nti taṃ khīṇāsavaṃ brāhmaṇaṃ| <hi rend="bold">akathaṃkathi</hi>nti nibbicikicchaṃ| <hi rend="bold">chinnakukkucca</hi>nti vippaṭisārakukkuccassa ceva hatthapādakukkuccassa ca chinnattā chinnakukkuccaṃ| <hi rend="bold">bhavābhave</hi>ti punappunabbhave, hīnapaṇīte vā bhave, paṇīto hi bhavo vuddhippatto abhavoti vuccati| <hi rend="bold">saññā</hi>ti kilesasaññā| kilesāyeva vā idha saññānāmena vuttā, tasmā yena kāraṇena kāmehi visaṃyuttaṃ viharantaṃ taṃ loke ninnāvādiṃ khīṇāsavabrāhmaṇaṃ kilesasaññā nānusenti, tañca kāraṇaṃ ahaṃ vadāmīti ayamettha attho| iti bhagavā attano khīṇāsavabhāvaṃ dīpeti| <hi rend="bold">nillāḷetvā</hi>ti nīharitvā kīḷāpetvā| <hi rend="bold">tivisākha</hi>nti tisākhaṃ| <hi rend="bold">nalāṭika</hi>nti valibhaṅgaṃ nalāṭe tisso rājiyo dassento valibhaṅgaṃ vuṭṭhāpetvāti attho| <hi rend="bold">daṇḍamolubbhā</hi>ti daṇḍaṃ uppīḷetvā| ‘‘daṇḍamālubbhā’’tipi pāṭho, gahetvā pakkāmīti attho|</p>

<p rend="bodytext" n="201"><hi rend="paranum">201</hi><hi rend="dot">.</hi> <hi rend="bold">aññataro</hi>ti nāmena apākaṭo eko bhikkhu| so kira anusandhikusalo, bhagavatā yathā daṇḍapāṇī na jānāti, tathā mayā kathitanti vutte kinti nu kho bhagavatā aviññeyyaṃ katvā pañho kathitoti anusandhiṃ gahetvā dasabalaṃ yācitvā imaṃ pañhaṃ bhikkhusaṅghassa pākaṭaṃ karissāmīti uṭṭhāyāsanā ekaṃsaṃ uttarāsaṅgaṃ karitvā dasanakhasamujjalaṃ <pb ed="P" n="2.0075"/> añjaliṃ paggayha <hi rend="bold">kiṃvādī pana, bhante bhagavā</hi>tiādimāha|</p>

<p rend="bodytext"><hi rend="bold">yatonidāna</hi>nti <pb ed="M" n="1.0379"/> bhāvanapuṃsakaṃ etaṃ, yena kāraṇena yasmiṃ kāraṇe satīti attho| <hi rend="bold">papañcasaññāsaṅkhā</hi>ti ettha <hi rend="bold">saṅkhā</hi>ti koṭṭhāso| <hi rend="bold">papañcasaññā</hi>ti taṇhāmānadiṭṭhipapañcasampayuttā saññā<pb ed="V" n="1.0389"/>, saññānāmena vā papañcāyeva vuttā| tasmā papañcakoṭṭhāsāti ayamettha attho| <hi rend="bold">samudācarantī</hi>ti pavattanti| <hi rend="bold">ettha ce natthi abhinanditabba</hi>nti yasmiṃ dvādasāyatanasaṅkhāte kāraṇe sati papañcasaññāsaṅkhā samudācaranti, ettha ekāyatanampi ce abhinanditabbaṃ abhivaditabbaṃ ajjhositabbaṃ natthīti attho| tattha <hi rend="bold">abhininditabba</hi>nti ahaṃ mamanti abhinanditabbaṃ| <hi rend="bold">abhivaditabba</hi>nti ahaṃ mamāti vattabbaṃ| <hi rend="bold">ajjhositabba</hi>nti ajjhositvā gilitvā pariniṭṭhapetvā gahetabbayuttaṃ| etenettha taṇhādīnaṃyeva appavattiṃ katheti| <hi rend="bold">esevanto</hi>ti ayaṃ abhinandanādīnaṃ natthibhāvova rāgānusayādīnaṃ anto| eseva nayo sabbattha|</p>

<p rend="bodytext"><hi rend="bold">daṇḍādānā</hi>dīsu pana yāya cetanāya daṇḍaṃ ādiyati, sā <hi rend="bold">daṇḍādānaṃ</hi>| yāya satthaṃ ādiyati parāmasati, sā <hi rend="bold">satthādānaṃ</hi>| matthakappattaṃ <hi rend="bold">kalahaṃ</hi>| nānāgāhamattaṃ <hi rend="bold">viggahaṃ</hi>| nānāvādamattaṃ <hi rend="bold">vivādaṃ| tuvaṃ tuva</hi>nti evaṃ pavattaṃ tuvaṃ tuvaṃ| piyasuññakaraṇaṃ <hi rend="bold">pesuññaṃ</hi>| ayathāsabhāvaṃ musāvādaṃ karoti, sā <hi rend="bold">musāvādo</hi>ti veditabbā| <hi rend="bold">etthete</hi>ti ettha dvādasasu āyatanesu ete kilesā| kilesā hi uppajjamānāpi dvādasāyatanāni nissāya uppajjanti, nirujjhamānāpi dvādasasu āyatanesuyeva nirujjhanti| evaṃ yatthuppannā, tattheva niruddhā honti| svāyamattho samudayasaccapañhena dīpetabbo –</p>

<p rend="bodytext">‘‘sā kho panesā taṇhā kattha uppajjamānā uppajjati, kattha nivisamānā nivisatī’’ti vatvā – ‘‘yaṃ loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisati| kiñca loke piyarūpaṃ sātarūpaṃ? cakkhu loke piyarūpaṃ sātarūpa’’ntiādinā (vibha. 203) nayena dvādasasuyeva āyatanesu tassā uppatti ca nirodho ca vutto| yatheva ca taṇhā dvādasasu āyatanesu uppajjitvā <pb ed="P" n="2.0076"/> nibbānaṃ āgamma niruddhāpi āyatanesu puna samudācārassa abhāvato āyatanesuyeva niruddhāti vuttā, evamimepi pāpakā akusalā dhammā āyatanesu nirujjhantīti veditabbā| atha vā yvāyaṃ abhinandanādīnaṃ abhāvova rāgānusayādīnaṃ <pb ed="M" n="1.0380"/> antoti vutto| etthete rāgānusayādīnaṃ antoti laddhavohāre nibbāne pāpakā akusalā dhammā aparisesā nirujjhanti| yañhi yattha natthi, taṃ tattha niruddhaṃ nāma hoti, svāyamattho nirodhapañhena dīpetabbo| vuttañhetaṃ ‘‘dutiyaṃ jhānaṃ samāpannassa <pb ed="V" n="1.0390"/> vitakkavicārā vacīsaṅkhārā paṭippassaddhā hontī’’tiādi (paṭi. ma. 1.83)|</p>

<p rend="bodytext" n="202"><hi rend="paranum">202</hi><hi rend="dot">.</hi> <hi rend="bold">satthu ceva saṃvaṇṇito</hi>ti satthārā ca pasaṃsito| <hi rend="bold">viññūna</hi>nti idampi karaṇatthe sāmivacanaṃ, paṇḍitehi sabrahmacārīhi ca sambhāvitoti attho| <hi rend="bold">pahotī</hi>ti sakkoti|</p>

<p rend="bodytext" n="203"><hi rend="paranum">203</hi><hi rend="dot">.</hi> <hi rend="bold">atikkammeva mūlaṃ atikkamma khandha</hi>nti sāro nāma mūle vā khandhe vā bhaveyya, tampi atikkamitvāti attho| <hi rend="bold">evaṃsampada</hi>nti evaṃsampattikaṃ, īdisanti attho| <hi rend="bold">atisitvā</hi>ti atikkamitvā| <hi rend="bold">jānaṃ jānātī</hi>ti jānitabbameva jānāti| <hi rend="bold">passaṃ passatī</hi>ti passitabbameva passati| yathā vā ekacco viparītaṃ gaṇhanto jānantopi na jānāti, passantopi na passati, na evaṃ bhagavā| bhagavā pana jānanto jānātiyeva, passanto passatiyeva| svāyaṃ dassanapariṇāyakaṭṭhena <hi rend="bold">cakkhubhūto</hi>| viditakaraṇaṭṭhena <hi rend="bold">ñāṇabhūto</hi>| aviparītasabhāvaṭṭhena pariyattidhammappavattanato vā hadayena cintetvā vācāya nicchāritadhammamayoti <hi rend="bold">dhammabhūto</hi>| seṭṭhaṭṭhena <hi rend="bold">brahmabhūto</hi>| atha vā cakkhu viya bhūtoti <hi rend="bold">cakkhubhūto</hi>ti evametesu padesu attho veditabbo| svāyaṃ dhammassa vattanato <hi rend="bold">vattā</hi>| pavattāpanato <hi rend="bold">pavattā</hi>| atthaṃ nīharitvā dassanasamatthatāya <hi rend="bold">atthassa ninnetā</hi>| amatādhigamāya paṭipattiṃ dadātīti <hi rend="bold">amatassa dātā| agaruṃ katvā</hi>ti punappunaṃ āyācāpentopi hi garuṃ karoti nāma, attano sāvakapāramīñāṇe ṭhatvā sinerūpādato vālukaṃ uddharamāno viya dubbiññeyyaṃ katvā kathentopi garuṃ karotiyeva nāma| evaṃ akatvā amhe punappunaṃ ayācāpetvā suviññeyyampi no katvā kathehīti vuttaṃ hoti|</p>

<p rend="bodytext" n="204"><hi rend="paranum">204</hi><hi rend="dot">.</hi> <hi rend="bold">yaṃ</hi> <pb ed="P" n="2.0077"/> <hi rend="bold">kho no āvuso</hi>ti ettha kiñcāpi ‘‘yaṃ kho vo’’ti vattabbaṃ siyā, te pana bhikkhū attanā saddhiṃ saṅgaṇhanto ‘‘yaṃ kho no’’ti āha| yasmā vā uddesova tesaṃ uddiṭṭhova| bhagavā pana therassāpi tesampi <pb ed="M" n="1.0381"/> bhagavāva| tasmā bhagavāti padaṃ sandhāyapi evamāha, yaṃ kho amhākaṃ bhagavā tumhākaṃ saṃkhittena uddesaṃ uddisitvāti attho|</p>

<p rend="bodytext"><hi rend="bold">cakkhuñcāvuso</hi>tiādīsu ayamattho, āvuso, nissayabhāvena cakkhupasādañca ārammaṇabhāvena <pb ed="V" n="1.0391"/> catusamuṭṭhānikarūpe ca paṭicca cakkhuviññāṇaṃ nāma uppajjati| <hi rend="bold">tiṇṇaṃ saṅgati phasso</hi>ti tesaṃ tiṇṇaṃ saṅgatiyā phasso nāma uppajjati| taṃ phassaṃ paṭicca sahajātādivasena phassapaccayā vedanā uppajjati| tāya vedanāya yaṃ ārammaṇaṃ vedeti, tadeva saññā sañjānāti, yaṃ saññā sañjānāti, tadeva ārammaṇaṃ vitakko vitakketi| yaṃ vitakko vitakketi, tadevārammaṇaṃ papañco papañceti| <hi rend="bold">tatonidāna</hi>nti etehi cakkhurūpādīhi kāraṇehi| <hi rend="bold">purisaṃ papañcasaññāsaṅkhā samudācarantī</hi>ti taṃ apariññātakāraṇaṃ purisaṃ papañcakoṭṭhāsā abhibhavanti, tassa pavattantīti attho| tattha phassavedanāsaññā cakkhuviññāṇena sahajātā honti| vitakko cakkhuviññāṇānantarādīsu savitakkacittesu daṭṭhabbo| papañcasaṅkhā javanena sahajātā honti| yadi evaṃ kasmā atītānāgataggahaṇaṃ katanti? tathā uppajjanato| yatheva hi etarahi cakkhudvāriko papañco cakkhuñca rūpe ca phassavedanāsaññāvitakke ca paṭicca uppanno, evamevaṃ atītānāgatesupi cakkhuviññeyyesu rūpesu tassuppattiṃ dassento evamāha|</p>

<p rend="bodytext"><hi rend="bold">sotañcāvuso</hi>tiādīsupi eseva nayo| chaṭṭhadvāre pana <hi rend="bold">mana</hi>nti bhavaṅgacittaṃ| <hi rend="bold">dhamme</hi>ti tebhūmakadhammārammaṇaṃ| <hi rend="bold">manoviññāṇa</hi>nti āvajjanaṃ vā javanaṃ vā| āvajjane gahite phassavedanāsaññāvitakkā āvajjanasahajātā honti| papañco javanasahajāto| javane gahite sahāvajjanakaṃ bhavaṅga mano nāma hoti, tato phassādayo sabbepi javanena sahajātāva| manodvāre pana yasmā atītādibhedaṃ sabbampi ārammaṇaṃ hoti, tasmā <hi rend="bold">atītānāgatapaccuppannesū</hi>ti idaṃ yuttameva|</p>

<p rend="bodytext">idāni <pb ed="P" n="2.0078"/> vaṭṭaṃ dassento <hi rend="bold">so vatāvuso</hi>ti desanaṃ ārabhi| <hi rend="bold">phassapaññattiṃ paññapessatī</hi>ti phasso nāma eko dhammo uppajjatīti evaṃ phassapaññattiṃ paññapessati, dassessatīti attho| esa nayo sabbattha| evaṃ imasmiṃ sati idaṃ hotīti dvādasāyatanavasena sakalaṃ vaṭṭaṃ dassetvā idāni dvādasāyatanapaṭikkhepavasena vivaṭṭaṃ dassento <hi rend="bold">so vatāvuso cakkhusmiṃ</hi> <pb ed="M" n="1.0382"/> <hi rend="bold">asatī</hi>ti desanaṃ ārabhi| tattha vuttanayeneva attho veditabbo|</p>

<p rend="bodytext">evaṃ pañhaṃ vissajjetvā idāni sāvakena pañho kathitoti mā nikkaṅkhā ahuvattha, ayaṃ <pb ed="V" n="1.0392"/> bhagavā sabbaññutañāṇatulaṃ gahetvā nisinno, icchamānā tameva upasaṅkamitvā nikkaṅkhā hothāti uyyojento <hi rend="bold">ākaṅkhamānā ca panā</hi>tiādimāha|</p>

<p rend="bodytext" n="205"><hi rend="paranum">205</hi><hi rend="dot">.</hi> <hi rend="bold">imehi ākārehī</hi>ti imehi kāraṇehi papañcuppattiyā pāṭiyekkakāraṇehi ceva vaṭṭavivaṭṭakāraṇehi ca| <hi rend="bold">imehi padehī</hi>ti imehi akkharasampiṇḍanehi| <hi rend="bold">byañjanehī</hi>ti pāṭiyekkakkharehi| <hi rend="bold">paṇḍito</hi>ti paṇḍiccena samannāgato| catūhi vā kāraṇehi paṇḍito dhātukusalo āyatanakusalo paccayākārakusalo kāraṇākāraṇakusaloti| <hi rend="bold">mahāpañño</hi>ti mahante atthe mahante dhamme mahantā niruttiyo mahantāni paṭibhānāni pariggahaṇasamatthāya mahāpaññāya samannāgato| <hi rend="bold">yathā taṃ mahākaccānenā</hi>ti yathā mahākaccānena byākataṃ, taṃ sandhāya <hi rend="bold">ta</hi>nti vuttaṃ| yathā mahākaccānena byākataṃ, ahampi taṃ evamevaṃ byākareyyenti attho|</p>

<p rend="bodytext"><hi rend="bold">madhupiṇḍika</hi>nti mahantaṃ guḷapūvaṃ baddhasattuguḷakaṃ vā| <hi rend="bold">asecanaka</hi>nti asecitabbakaṃ| sappiphāṇitamadhusakkarādīsu idaṃ nāmettha mandaṃ idaṃ bahukanti na vattabbaṃ samayojitarasaṃ| <hi rend="bold">cetaso</hi>ti cintakajātiko| <hi rend="bold">dabbajātiko</hi>ti paṇḍitasabhāvo| <hi rend="bold">ko nāmo aya</hi>nti idaṃ thero atibhaddako ayaṃ dhammapariyāyo, dasabalassa sabbaññutaññāṇenevassa nāmaṃ gaṇhāpessāmīti cintetvā āha| <hi rend="bold">tasmā</hi>ti yasmā madhupiṇḍiko viya madhuro, tasmā madhupiṇḍikapariyāyotveva naṃ dhārehīti vadati| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">madhupiṇḍikasuttavaṇṇanā niṭṭhitā|</p>

</xml>