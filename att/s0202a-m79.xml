<xml src="s0202a-m79.xml">

<p rend="subhead"><pgroup id="m79"/><readunit id="m79">9. cūḷasakuludāyisuttavaṇṇanā</readunit></p>

<p n="270"> <hi rend="bold">evaṃ</hi> <pb ed="V" n="3.0191"/><pb ed="P" n="3.0271"/> <hi rend="bold">me suta</hi>nti cūḷasakuludāyisuttaṃ| tattha <hi rend="bold">yadā pana, bhante, bhagavā</hi>ti idaṃ paribbājako dhammakathaṃ sotukāmo bhagavato dhammadesanāya sālayabhāvaṃ dassento āha|</p>

<p n="271"> <hi rend="bold">taṃyevettha paṭibhātū</hi>ti sace dhammaṃ sotukāmo, tuyhevettha eko pañho ekaṃ kāraṇaṃ upaṭṭhātu| <hi rend="bold">yathā maṃ paṭibhāseyyā</hi>ti yena kāraṇena mama dhammadesanā upaṭṭhaheyya, etena hi kāraṇena kathāya samuṭṭhitāya sukhaṃ dhammaṃ desetunti dīpeti| <hi rend="bold">tassa mayhaṃ, bhante</hi>ti so kira taṃ disvā – ‘‘sace bhagavā idha abhavissā, ayametassa bhāsitassa atthoti dīpasahassaṃ viya ujjalāpetvā ajja me pākaṭaṃ akarissā’’ti dasabalaṃyeva anussari| tasmā <hi rend="bold">tassa mayhaṃ, bhante</hi>tiādimāha| tattha <hi rend="bold">aho nūnā</hi>ti anussaraṇatthe nipātadvayaṃ| tena tassa bhagavantaṃ anussarantassa etadahosi ‘‘aho nūna bhagavā aho nūna sugato’’ti| <hi rend="bold">yo imesa</hi>nti yo imesaṃ dhammānaṃ| <hi rend="bold">sukusalo</hi>ti suṭṭhu <pb ed="M" n="3.0187"/> kusalo nipuṇo cheko| so bhagavā aho nūna katheyya, so sugato aho nūna katheyya, tassa hi bhagavato pubbenivāsañāṇassa anekāni kappakoṭisahassāni ekaṅgaṇāni pākaṭānīti, ayamettha adhippāyo|</p>

<p><hi rend="bold">tassa vāhaṃ pubbantaṃ ārabbhā</hi>ti yo hi lābhī hoti, so ‘‘pubbe tvaṃ khattiyo ahosi, brāhmaṇo ahosī’’ti vutte jānanto <pb ed="P" n="3.0272"/> sakkaccaṃ sussūsati| alābhī pana – ‘‘evaṃ bhavissati evaṃ bhavissatī’’ti sīsakampamettameva dasseti| tasmā evamāha – ‘‘tassa vāhaṃ pubbantaṃ ārabbha pañhassa veyyākaraṇena cittaṃ ārādheyya’’nti|</p>

<p><hi rend="bold">so vā maṃ aparanta</hi>nti dibbacakkhulābhino hi anāgataṃsañāṇaṃ ijjhati, tasmā evamāha| itaraṃ pubbe vuttanayameva|</p>

<p><hi rend="bold">dhammaṃ</hi> <pb ed="V" n="3.0192"/> <hi rend="bold">te desessāmī</hi>ti ayaṃ kira atīte desiyamānepi na bujjhissati, anāgate desiyamānepi na bujjhissati| athassa bhagavā saṇhasukhumaṃ paccayākāraṃ desetukāmo evamāha| kiṃ pana taṃ bujjhissatīti? etaṃ pageva na bujjhissati, anāgate panassa vāsanāya paccayo bhavissatīti disvā bhagavā evamāha|</p>

<p><hi rend="bold">paṃsupisācaka</hi>nti asuciṭṭhāne nibbattapisācaṃ| so hi ekaṃ mūlaṃ gahetvā adissamānakāyo hoti| tatridaṃ vatthu – ekā kira yakkhinī dve dārake thūpārāmadvāre nisīdāpetvā āhārapariyesanatthaṃ nagaraṃ gatā| dārakā ekaṃ piṇḍapātikattheraṃ disvā āhaṃsu, – ‘‘bhante, amhākaṃ mātā anto nagaraṃ paviṭṭhā, tassā vadeyyātha ‘yaṃ vā taṃ vā laddhakaṃ, gahetvā sīghaṃ gaccha, dārakā te jighacchitaṃ sandhāretuṃ na sakkontī’’’ti| tamahaṃ kathaṃ passissāmīti? idaṃ, bhante, gaṇhathāti ekaṃ mūlakhaṇḍaṃ adaṃsu| therassa anekāni yakkhasahassāni paññāyiṃsu, so dārakehi dinnasaññāṇena taṃ yakkhiniṃ addasa virūpaṃ bībhacchaṃ kevalaṃ vīthiyaṃ gabbhamalaṃ paccāsīsamānaṃ| disvā tamatthaṃ kathesi<pb ed="P" n="3.0273"/>| kathaṃ maṃ tvaṃ passasīti vutte mūlakhaṇḍaṃ dassesi, sā acchinditvā gaṇhi| evaṃ paṃsupisācakā ekaṃ mūlaṃ gahetvā adissamānakāyā honti| taṃ sandhāyesa ‘‘paṃsupisācakampi <pb ed="M" n="3.0188"/> na passāmī’’ti āha| <hi rend="bold">na pakkhāyatī</hi>ti na dissati na upaṭṭhāti|</p>

<p n="272"> <hi rend="bold">dīghāpi kho te esā</hi>ti udāyi esā tava vācā dīghāpi bhaveyya, evaṃ vadantassa vassasatampi vassasahassampi pavatteyya, na ca atthaṃ dīpeyyāti adhippāyo| <hi rend="bold">appāṭihīrakata</hi>nti aniyyānikaṃ amūlakaṃ niratthakaṃ sampajjatīti attho|</p>

<p>idāni taṃ vaṇṇaṃ dassento <hi rend="bold">seyyathāpi, bhante</hi>tiādimāha| tattha <hi rend="bold">paṇḍukambale nikkhitto</hi>ti visabhāgavaṇṇe rattakambale ṭhapito| <hi rend="bold">evaṃvaṇṇo attā hotī</hi>ti idaṃ so subhakiṇhadevaloke nibbattakkhandhe sandhāya – ‘‘amhākaṃ matakāle attā subhakiṇhadevaloke khandhā viya jotetī’’ti vadati|</p>

<p n="273"> <hi rend="bold">ayaṃ</hi> <pb ed="V" n="3.0193"/> <hi rend="bold">imesaṃ ubhinna</hi>nti so kira yasmā maṇissa bahi ābhā na niccharati, khajjopanakassa aṅguladvaṅgulacaturaṅgulamattaṃ niccharati, mahākhajjopanakassa pana khaḷamaṇḍalamattampi niccharatiyeva, tasmā evamāha|</p>

<p><hi rend="bold">viddhe</hi>ti ubbiddhe, meghavigamena dūrībhūteti attho| <hi rend="bold">vigatavalāhake</hi>ti apagatameghe| <hi rend="bold">deve</hi>ti ākāse| <hi rend="bold">osadhitārakā</hi>ti <pb ed="P" n="3.0274"/> sukkatārakā| sā hi yasmā tassā udayato paṭṭhāya tena saññāṇena osadhāni gaṇhantipi pivantipi, tasmā ‘‘osadhitārakā’’ti vuccati| <hi rend="bold">abhido aḍḍharattasamaya</hi>nti abhinne aḍḍharattasamaye| iminā gaganamajjhe ṭhitacandaṃ dasseti| abhido majjhanhikepi eseva nayo|</p>

<p><hi rend="bold">ato kho</hi>ti ye anubhonti, tehi bahutarā, bahū ceva bahutarā cāti attho| <hi rend="bold">ābhā nānubhontī</hi>ti obhāsaṃ na vaḷañjanti, attano sarīrobhāseneva ālokaṃ pharitvā viharanti|</p>

<p n="274"> idāni yasmā so ‘‘ekantasukhaṃ lokaṃ pucchissāmī’’ti nisinno, pucchāmūḷho pana jāto, tasmā naṃ bhagavā taṃ pucchaṃ sarāpento <hi rend="bold">kiṃ pana, udāyi, atthi ekantasukho loko</hi>tiādimāha| tattha <pb ed="M" n="3.0189"/> <hi rend="bold">ākāravatī</hi>ti kāraṇavatī| <hi rend="bold">aññataraṃ vā pana tapoguṇa</hi>nti acelakapāḷiṃ sandhāyāha, surāpānaviratīti attho|</p>

<p n="275"> <hi rend="bold">katamā pana sā, bhante, ākāravatī paṭipadā ekantasukhassā</hi>ti kasmā pucchati? evaṃ kirassa ahosi – ‘‘mayaṃ sattānaṃ ekantasukhaṃ vadāma, paṭipadaṃ pana kālena sukhaṃ kālena dukkhaṃ vadāma| ekantasukhassa kho pana attano paṭipadāyapi ekantasukhāya bhavitabbaṃ| amhākaṃ kathā aniyyānikā, satthu kathāva niyyānikā’’ti| idāni satthāraṃyeva pucchitvā jānissāmīti tasmā pucchati|</p>

<p><hi rend="bold">ettha</hi> <pb ed="P" n="3.0275"/> <hi rend="bold">mayaṃ anassāmā</hi>ti etasmiṃ kāraṇe mayaṃ anassāma| kasmā pana evamāhaṃsu? te kira pubbe pañcasu dhammesu patiṭṭhāya kasiṇaparikammaṃ katvā tatiyajjhānaṃ nibbattetvā aparihīnajjhānā kālaṃ katvā subhakiṇhesu nibbattantīti jānanti, gacchante gacchante pana kāle <pb ed="V" n="3.0194"/> kasiṇaparikammampi na jāniṃsu, tatiyajjhānampi nibbattetuṃ nāsakkhiṃsu| pañca pubbabhāgadhamme pana ‘‘ākāravatī paṭipadā’’ti uggahetvā tatiyajjhānaṃ ‘‘ekantasukho loko’’ti uggaṇhiṃsu| tasmā evamāhaṃsu| <hi rend="bold">uttaritara</hi>nti ito pañcahi dhammehi uttaritaraṃ paṭipadaṃ vā tatiyajjhānato uttaritaraṃ ekantasukhaṃ lokaṃ vā na jānāmāti vuttaṃ hoti| <hi rend="bold">appasadde katvā</hi>ti ekappahāreneva mahāsaddaṃ kātuṃ āraddhe nissadde katvā|</p>

<p n="276"> <hi rend="bold">sacchikiriyāhetū</hi>ti ettha dve sacchikiriyā paṭilābhasacchikiriyā ca paccakkhasacchikiriyā ca| tattha tatiyajjhānaṃ nibbattetvā aparihīnajjhāno kālaṃ katvā subhakiṇhaloke tesaṃ devānaṃ samānāyuvaṇṇo hutvā nibbattati, ayaṃ paṭilābhasacchikiriyā nāma| catutthajjhānaṃ nibbattetvā iddhivikubbanena subhakiṇhalokaṃ gantvā tehi devehi saddhiṃ santiṭṭhati sallapati sākacchaṃ āpajjati, ayaṃ paccakkhasacchikiriyā nāma| tāsaṃ dvinnampi tatiyajjhānaṃ ākāravatī paṭipadā nāma| tañhi anuppādetvā neva sakkā subhakiṇhaloke nibbattituṃ, na catutthajjhānaṃ uppādetuṃ| iti duvidhampetaṃ sacchikiriyaṃ sandhāya – ‘‘etassa nūna, bhante, ekantasukhassa lokassa sacchikiriyāhetū’’ti āha|</p>

<p n="277"> <hi rend="bold">udañcaniko</hi>ti <pb ed="M" n="3.0190"/> udakavārako| <hi rend="bold">antarāyamakāsī</hi>ti yathā pabbajjaṃ na labhati, evaṃ upaddutamakāsi yathā taṃ upanissayavipannaṃ| ayaṃ kira kassapabuddhakāle pabbajitvā samaṇadhammamakāsi| athassa eko sahāyako bhikkhu sāsane anabhirato, ‘‘āvuso, vibbhamissāmī’’ti <pb ed="P" n="3.0276"/> ārocesi| so tassa pattacīvare lobhaṃ uppādetvā gihibhāvāya vaṇṇaṃ abhāsi| itaro tassa pattacīvaraṃ datvā vibbhami| tenassa kammunā idāni bhagavato sammukhā pabbajjāya antarāyo jāto| bhagavatā panassa purimasuttaṃ atirekabhāṇavāramattaṃ, idaṃ bhāṇavāramattanti ettakāya tantiyā dhammo kathito, ekadesanāyapi maggaphalapaṭivedho na jāto, anāgate panassa paccayo bhavissatīti bhagavā dhammaṃ deseti| anāgate paccayabhāvañcassa disvā bhagavā dharamāno ekaṃ bhikkhumpi mettāvihārimhi etadagge na ṭhapesi| passati hi bhagavā – ‘‘anāgate ayaṃ mama sāsane pabbajitvā mettāvihārīnaṃ aggo bhavissatī’’ti|</p>

<p>so bhagavati parinibbute dhammāsokarājakāle pāṭaliputte nibbattitvā pabbajitvā arahattappatto <pb ed="V" n="3.0195"/> <hi rend="bold">assaguttatthero</hi> nāma hutvā mettāvihārīnaṃ aggo ahosi| therassa mettānubhāvena tiracchānagatāpi mettacittaṃ paṭilabhiṃsu, thero sakalajambudīpe bhikkhusaṅghassa ovādācariyo hutvā vattanisenāsane āvasi, tiṃsayojanamattā aṭavī ekaṃ padhānagharaṃ ahosi| thero ākāse cammakhaṇḍaṃ pattharitvā tattha nisinno kammaṭṭhānaṃ kathesi| gacchante gacchante kāle bhikkhācārampi agantvā vihāre nisinno kammaṭṭhānaṃ kathesi, manussā vihārameva gantvā dānamadaṃsu| dhammāsokarājā therassa guṇaṃ sutvā daṭṭhukāmo tikkhattuṃ pahiṇi| thero bhikkhusaṅghassa ovādaṃ dammīti ekavārampi na gatoti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">cūḷasakuludāyisuttavaṇṇanā niṭṭhitā|</p>

</xml>