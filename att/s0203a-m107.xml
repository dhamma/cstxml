<xml src="s0203a-m107.xml">
<sutra id="m107"/>
<p rend="subhead">7. gaṇakamoggallānasuttavaṇṇanā</p>

<p rend="bodytext" n="74"><hi rend="paranum">74</hi><hi rend="dot">.</hi> <hi rend="bold">evaṃ</hi> <pb ed="V" n="4.0046"/><pb ed="P" n="4.0069"/><pb ed="M" n="4.0046"/> <hi rend="bold">me suta</hi>nti gaṇakamoggallānasuttaṃ| tattha <hi rend="bold">yāva pacchimasopānakaḷevarā</hi>ti yāva paṭhamasopānaphalakā ekadivaseneva sattabhūmiko pāsādo na sakkā kātuṃ, vatthuṃ sodhetvā thambhussāpanato paṭṭhāya pana yāva cittakammakaraṇā anupubbakiriyā cettha paññāyatīti dasseti| <hi rend="bold">yadidaṃ ajjhene</hi>ti tayopi vedā na sakkā ekadivaseneva adhīyituṃ, etesaṃ ajjhenepi pana anupubbakiriyāva paññāyatīti dasseti| <hi rend="bold">issatthe</hi>ti āvudhavijjāyapi ekadivaseneva vālavedhi nāma na sakkā kātuṃ, ṭhānasampādanamuṭṭhikaraṇādīhi pana etthāpi anupubbakiriyā paññāyatīti dasseti| <hi rend="bold">saṅkhāne</hi>ti gaṇanāya| tattha anupubbakiriyaṃ attanāva dassento <hi rend="bold">evaṃ gaṇāpemā</hi>tiādimāha|</p>

<p rend="bodytext" n="75"><hi rend="paranum">75</hi><hi rend="dot">.</hi> <hi rend="bold">seyyathāpi brāhmaṇā</hi>ti idha bhagavā yasmā bāhirasamaye yathā yathā sippaṃ uggaṇhanti, tathā tathā kerāṭikā honti, tasmā attano sāsanaṃ bāhirasamayena anupametvā bhadrassājānīyena upamento <hi rend="bold">seyyathāpī</hi>tiādimāha| bhadro hi assājānīyo yasmiṃ kāraṇe damito hoti, taṃ jīvitahetupi nātikkamati| evameva sāsane sammāpaṭipanno kulaputto sīlavelaṃ nātikkamati| <hi rend="bold">mukhādhāne</hi>ti mukhaṭṭhapane|</p>

<p rend="bodytext" n="76"><hi rend="paranum">76</hi><hi rend="dot">.</hi> <hi rend="bold">satisampajaññāya cā</hi>ti satisampajaññāhi samaṅgibhāvatthāya<pb ed="P" n="4.0070"/>| dve hi khīṇāsavā satatavihārī ca nosatatavihārī ca| tattha <hi rend="bold">satatavihārī</hi> yaṃkiñci kammaṃ katvāpi phalasamāpattiṃ samāpajjituṃ sakkoti, no <hi rend="bold">satatavihārī</hi> pana appamattakepi kicce kiccappasuto hutvā phalasamāpattiṃ appetuṃ na sakkoti|</p>

<p rend="bodytext">tatridaṃ vatthu – eko kira khīṇāsavatthero khīṇāsavasāmaṇeraṃ gahetvā araññavāsaṃ gato, tattha mahātherassa senāsanaṃ pattaṃ, sāmaṇerassa na pāpuṇāti, taṃ vitakkento thero ekadivasampi phalasamāpattiṃ appetuṃ nāsakkhi| sāmaṇero pana temāsaṃ phalasamāpattiratiyā vītināmetvā ‘‘sappāyo<pb ed="V" n="4.0047"/>, bhante, araññavāso jāto’’ti <pb ed="M" n="4.0047"/> theraṃ pucchi| thero ‘‘na jāto, āvuso’’ti āha| iti yo evarūpo khīṇāsavo, so ime dhamme ādito paṭṭhāya āvajjitvāva samāpajjituṃ sakkhissatīti dassento ‘‘satisampajaññāya cā’’ti āha|</p>

<p rend="bodytext" n="78"><hi rend="paranum">78</hi><hi rend="dot">.</hi> <hi rend="bold">yeme, bho gotamā</hi>ti tathāgate kira kathayanteva brāhmaṇassa ‘‘ime puggalā na ārādhenti, ime ārādhentī’’ti nayo udapādi, taṃ dassento evaṃ vattumāraddho|</p>

<p rend="bodytext"><hi rend="bold">paramajjadhammesū</hi>ti ajjadhammā nāma chasatthāradhammā, tesu gotamavādova, paramo uttamoti attho| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">gaṇakamoggallānasuttavaṇṇanā niṭṭhitā|</p>

</xml>