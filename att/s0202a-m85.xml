<xml src="s0202a-m85.xml">

<p rend="subhead"><pgroup id="m85"/><readunit id="m85">5. bodhirājakumārasuttavaṇṇanā</readunit></p>

<p n="324"> <hi rend="bold">evaṃ</hi> <pb ed="V" n="3.0229"/> <hi rend="bold">me suta</hi>nti bodhirājakumārasuttaṃ| tattha <hi rend="bold">kokanado</hi>ti kokanadaṃ vuccati padumaṃ| so ca maṅgalapāsādo olokanakapadumaṃ dassetvā kato, tasmā kokanadoti saṅkhaṃ labhi|</p>

<p n="325"> <hi rend="bold">yāva pacchimasopānakaḷevarā</hi>ti ettha <hi rend="bold">pacchimasopānakaḷevara</hi>nti paṭhamaṃ sopānaphalakaṃ vuttaṃ| <hi rend="bold">addasā</hi> <pb ed="P" n="3.0322"/> <hi rend="bold">kho</hi>ti olokanatthaṃyeva dvārakoṭṭhake ṭhito addasa|<hi rend="bold"> bhagavā tuṇhī ahosī</hi>ti ‘‘kissa nu kho atthāya rājakumārena ayaṃ mahāsakkāro kato’’ti āvajjanto puttapatthanāya katabhāvaṃ aññāsi| so hi rājakumāro aputtako, sutañcānena ahosi – ‘‘buddhānaṃ kira adhikāraṃ katvā manasā icchitaṃ labhantī’’ti| so – ‘‘sacāhaṃ puttaṃ labhissāmi, sammāsambuddho mama celappaṭikaṃ akkamissati| no ce labhissāmi, na akkamissatī’’ti patthanaṃ katvā santharāpesi| atha bhagavā ‘‘nibbattissati nu kho etassa putto’’ti āvajjetvā ‘‘na nibbattissatī’’ti addasa|</p>

<p>pubbe kira so ekasmiṃ dīpe vasamāno samacchandena sakuṇapotake khādi| sacassa mātugāmo aññova bhaveyya, puttaṃ labheyya| ubhohi pana samānacchandehi hutvā pāpakammaṃ kataṃ, tenassa putto na nibbattissatīti aññāsi| dusse pana akkante – ‘‘buddhānaṃ adhikāraṃ katvā patthitapatthitaṃ labhantīti loke anussavo, mayā ca mahāabhinīhāro kato, na ca puttaṃ labhāmi, tucchaṃ idaṃ vacana’’nti micchāgahaṇaṃ gaṇheyya| titthiyāpi – ‘‘natthi samaṇānaṃ akattabbaṃ nāma, celappaṭikaṃ maddantā āhiṇḍantī’’ti ujjhāyeyyuṃ<pb ed="M" n="3.0223"/>| etarahi ca akkamantesu bahū bhikkhū paracittaviduno, te bhabbaṃ jānitvā akkamissanti, abhabbaṃ jānitvā na akkamissanti| anāgate pana upanissayo mando bhavissati, anāgataṃ na jānissanti| tesu akkamantesu sace patthitaṃ ijjhissati, iccetaṃ kusalaṃ<pb ed="P" n="3.0323"/>| no ce ijjhissati, – ‘‘pubbe bhikkhusaṅghassa abhinīhāraṃ katvā icchiticchitaṃ labhanti, taṃ idāni na labhanti<pb ed="V" n="3.0230"/>| teyeva maññe bhikkhū paṭipattipūrakā ahesuṃ, ime paṭipattiṃ pūretuṃ na sakkontī’’ti manussā vippaṭisārino bhavissantīti imehi kāraṇehi bhagavā akkamituṃ anicchanto tuṇhī ahosi| sikkhāpadaṃ paññapesi ‘‘na, bhikkhave, celappaṭikā akkamitabbā’’ti (cūḷava. 268)| maṅgalatthāya paññattaṃ anakkamantesu pana akkamanatthāya anupaññattiṃ ṭhapesi – ‘‘gihī, bhikkhave, maṅgalikā, anujānāmi, bhikkhave, gihīnaṃ maṅgalatthāyā’’ti (cūḷava. 268)|</p>

<p n="326"> <hi rend="bold">pacchimaṃ janataṃ tathāgato anukampatī</hi>ti idaṃ thero vuttesu kāraṇesu tatiyaṃ kāraṇaṃ sandhāyāha| <hi rend="bold">na kho sukhena sukha</hi>nti kasmā āha? kāmasukhallikānuyogasaññī hutvā sammāsambuddho na akkami, tasmā ahampi satthārā samānacchando bhavissāmīti maññamāno evamāha|</p>

<p n="327"> <hi rend="bold">so kho aha</hi>ntiādi ‘‘yāva rattiyā pacchime yāme’’ti tāva mahāsaccake (ma. ni. 1.364 ādayo) vuttanayena veditabbaṃ| tato paraṃ yāva pañcavaggiyānaṃ āsavakkhayā pāsarāsisutte (ma. ni. 1.272 ādayo) vuttanayena veditabbaṃ|</p>

<p n="343"> <hi rend="bold">aṅkusagayhe sippe</hi>ti aṅkusagahaṇasippe| <hi rend="bold">kusalo aha</hi>nti cheko ahaṃ| kassa <pb ed="P" n="3.0324"/> panāyaṃ santike sippaṃ uggaṇhīti? pitu santike, pitāpissa pitu santikeva uggaṇhi| kosambiyaṃ kira parantaparājā nāma rajjaṃ kāresi| rājamahesī garubhārā ākāsatale raññā saddhiṃ bālātapaṃ tappamānā rattakambalaṃ pārupitvā nisinnā hoti, eko hatthiliṅgasakuṇo ‘‘maṃsapesī’’ti maññamāno gahetvā ākāsaṃ pakkhandi| sā ‘‘chaḍḍeyya ma’’nti bhayena nissaddā ahosi, so taṃ pabbatapāde rukkhaviṭape ṭhapesi| sā pāṇissaraṃ karontī mahāsaddamakāsi| sakuṇo <pb ed="M" n="3.0224"/> palāyi, tassā tattheva gabbhavuṭṭhānaṃ ahosi| tiyāmarattiṃ deve vassante kambalaṃ pārupitvā nisīdi| tato ca avidūre tāpaso vasati| so tassā saddena aruṇe uggate rukkhamūlaṃ āgato jātiṃ pucchitvā nisseṇiṃ bandhitvā otāretvā attano vasanaṭṭhānaṃ netvā yāguṃ pāyesi| dārakassa meghutuñca pabbatutuñca gahetvā jātattā udenoti nāmaṃ akāsi| tāpaso phalāphalāni āharitvā dvepi jane posesi|</p>

<p>sā <pb ed="V" n="3.0231"/> ekadivasaṃ tāpasassa āgamanavelāya paccuggamanaṃ katvā itthikuttaṃ dassetvā tāpasaṃ sīlabhedaṃ āpādesi| tesaṃ ekato vasantānaṃ kāle gacchante parantaparājā kālaṃ akāsi| tāpaso rattibhāge nakkhattaṃ oloketvā rañño matabhāvaṃ ñatvā – ‘‘tuyhaṃ rājā mato, putto te kiṃ idha vasituṃ icchati, udāhu pettike rajje chattaṃ ussāpetu’’nti pucchi| sā puttassa ādito paṭṭhāya sabbaṃ pavattiṃ ācikkhitvā chattaṃ ussāpetukāmatañcassa ñatvā tāpasassa ārocesi| tāpaso ca hatthiganthasippaṃ jānāti, kutonena laddhaṃ? sakkassa <pb ed="P" n="3.0325"/> santikā| pubbe kirassa sakko upaṭṭhānaṃ āgantvā ‘‘kena kilamathā’’ti pucchi| so ‘‘hatthiparissayo atthī’’ti ārocesi| tassa sakko hatthiganthañceva vīṇakañca datvā ‘‘palāpetukāmatāya sati imaṃ tantiṃ vādetvā imaṃ silokaṃ vadeyyātha, pakkositukāmatāya sati imaṃ silokaṃ vadeyyāthā’’ti āha| tāpaso taṃ sippaṃ kumārassa adāsi| so ekaṃ vaṭarukkhaṃ abhiruhitvā hatthīsu āgatesu tantiṃ vādetvā silokaṃ vadati, hatthī bhītā palāyiṃsu|</p>

<p>so sippassa ānubhāvaṃ ñatvā punadivase pakkosanasippaṃ payojesi| jeṭṭhakahatthī āgantvā khandhaṃ upanāmesi| so tassa khandhagato yuddhasamatthe taruṇahatthī uccinitvā kambalañca muddikañca gahetvā mātāpitaro vanditvā nikkhanto anupubbena taṃ taṃ gāmaṃ pavisitvā – ‘‘ahaṃ rañño putto, sampattiṃ atthikā āgacchantū’’ti janasaṅgahaṃ katvā nagaraṃ parivāretvā – ‘‘ahaṃ rañño putto, mayhaṃ chattaṃ dethā’’ti asaddahantānaṃ kambalañca muddikañca dassetvā chattaṃ ussāpesi| so hatthivittako hutvā ‘‘asukaṭṭhāne sundaro hatthī atthī’’ti vutte gantvā gaṇhāti| caṇḍapajjoto <pb ed="M" n="3.0225"/> ‘‘tassa santike sippaṃ gaṇhissāmī’’ti kaṭṭhahatthiṃ payojetvā tassa anto yodhe nisīdāpetvā taṃ hatthiṃ gahaṇatthāya āgataṃ gaṇhitvā tassa santike sippaṃ gahaṇatthāya dhītaraṃ uyyojesi| so tāya saddhiṃ saṃvāsaṃ kappetvā taṃ gahetvā attano nagaraṃyeva agamāsi| tassā kucchiyaṃ uppanno ayaṃ bodhirājakumāro attano pitu santike sippaṃ uggaṇhi|</p>

<p n="344"> <hi rend="bold">padhāniyaṅgānī</hi>ti padhānaṃ vuccati padahanabhāvo, padhānamassa atthīti padhāniyo| padhāniyassa bhikkhuno aṅgānīti padhāniyaṅgāni| <hi rend="bold">saddho</hi>ti saddhāya samannāgato| sā panesā <pb ed="P" n="3.0326"/> āgamanasaddhā <pb ed="V" n="3.0232"/> adhigamasaddhā okappanasaddhā pasādasaddhāti catubbidhā| tattha sabbaññubodhisattānaṃ saddhā abhinīhārato paṭṭhāya āgatattā <hi rend="bold">āgamanasaddhā</hi> nāma| ariyasāvakānaṃ paṭivedhena adhigatattā <hi rend="bold">adhigamasaddhā</hi> nāma| buddho dhammo saṅghoti vutte acalabhāvena okappanaṃ <hi rend="bold">okappanasaddhā</hi> nāma| pasāduppatti <hi rend="bold">pasādasaddhā</hi> nāma, idha pana okappanasaddhā adhippetā| <hi rend="bold">bodhi</hi>nti catumaggañāṇaṃ| taṃ suppaṭividdhaṃ tathāgatenāti saddahati, desanāsīsameva cetaṃ, iminā pana aṅgena tīsupi ratanesu saddhā adhippetā| yassa hi buddhādīsu pasādo balavā, tassa padhānaṃ vīriyaṃ ijjhati|</p>

<p><hi rend="bold">appābādho</hi>ti arogo| <hi rend="bold">appātaṅko</hi>ti niddukkho| <hi rend="bold">samavepākiniyā</hi>ti samavipācaniyā| <hi rend="bold">gahaṇiyā</hi>ti kammajatejodhātuyā| <hi rend="bold">nātisītāya nāccuṇhāyā</hi>ti atisītagahaṇiko hi sītabhīrū hoti, accuṇhagahaṇiko uṇhabhīrū, tesaṃ padhānaṃ na ijjhati| majjhimagahaṇikassa ijjhati| tenāha ‘‘majjhimāya padhānakkhamāyā’’ti| <hi rend="bold">yathābhūtaṃ attānaṃ āvikattā</hi>ti yathābhūtaṃ attano aguṇaṃ pakāsetā| <hi rend="bold">udayatthagāminiyā</hi>ti udayañca atthañca gantuṃ paricchindituṃ samatthāya, etena paññāsalakkhaṇapariggāhikaṃ udayabbayañāṇaṃ vuttaṃ| <hi rend="bold">ariyāyā</hi>ti parisuddhāya| <hi rend="bold">nibbedhikāyā</hi>ti anibbiddhapubbe lobhakkhandhādayo nibbijjhituṃ samatthāya| <hi rend="bold">sammādukkhakkhayagāminiyā</hi>ti <pb ed="P" n="3.0327"/> tadaṅgavasena kilesānaṃ pahīnattā yaṃ dukkhaṃ khīyati, tassa dukkhassa khayagāminiyā| iti sabbehipi imehi padehi vipassanāpaññāva kathitā| duppaññassa hi padhānaṃ na ijjhati| imāni ca pañca padhāniyaṅgāni lokiyāneva veditabbāni|</p>

<p n="345"> <hi rend="bold">sāyamanusiṭṭho</hi> <pb ed="M" n="3.0226"/> <hi rend="bold">pāto visesaṃ adhigamissatī</hi>ti atthaṅgate sūriye anusiṭṭho aruṇuggamane visesaṃ adhigamissati| <hi rend="bold">pātamanusiṭṭho sāya</hi>nti aruṇuggamane anusiṭṭho sūriyatthaṅgamanavelāyaṃ| ayañca pana desanā neyyapuggalavasena vuttā| dandhapañño hi neyyapuggalo sattahi divasehi arahattaṃ pāpuṇāti, tikkhapañño ekadivasena, sesadivase majjhimapaññāvasena veditabbaṃ| <hi rend="bold">aho buddho aho dhammo aho dhammassa svākkhātatā</hi>ti yasmā buddhadhammānaṃ uḷāratāya dhammassa ca svākkhātatāya pāto kammaṭṭhānaṃ kathāpetvā sāyaṃ arahattaṃ pāpuṇāti, tasmā pasaṃsanto evamāha| <hi rend="bold">yatra hi nāmā</hi>ti vimhayatthe nipāto|</p>

<p n="346"> <hi rend="bold">kucchimatī</hi>ti <pb ed="V" n="3.0233"/> āpannasattā| <hi rend="bold">yo me ayaṃ, bhante, kucchigato</hi>ti kiṃ panevaṃ saraṇaṃ gahitaṃ hotīti| na hoti| acittakasaraṇagamanaṃ nāma natthi, ārakkho panassa paccupaṭṭhitova hoti| atha naṃ yadā mahallakakāle mātāpitaro, – ‘‘tāta, kucchigatameva taṃ saraṇaṃ gaṇhāpayimhā’’ti sārenti, so ca sallakkhetvā ‘‘ahaṃ saraṇaṃ gato upāsako’’ti satiṃ uppādeti, tadā saraṇaṃ gahitaṃ nāma hoti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">bodhirājakumārasuttavaṇṇanā niṭṭhitā|</p>

</xml>