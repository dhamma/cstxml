<xml src="s0203a-m114.xml">

<p rend="subhead"><pgroup id="m114"/><readunit id="m114">4. sevitabbāsevitabbasuttavaṇṇanā</readunit></p>

<p n="109"> <hi rend="bold">evaṃ</hi> <pb ed="V" n="4.0071"/> <hi rend="bold">me suta</hi>nti sevitabbāsevitabbasuttaṃ| tattha <hi rend="bold">tañca aññamaññaṃ kāyasamācāra</hi>nti aññaṃ sevitabbaṃ kāyasamācāraṃ, aññaṃ asevitabbaṃ vadāmi, sevitabbameva kenaci pariyāyena asevitabbanti, asevitabbaṃ vā sevitabbanti ca na vadāmīti attho| vacīsamācārādīsu eseva nayo| iti <pb ed="M" n="4.0069"/> bhagavā sattahi padehi mātikaṃ ṭhapetvā vitthārato avibhajitvāva desanaṃ niṭṭhāpesi| kasmā? sāriputtattherassa okāsakaraṇatthaṃ|</p>

<p n="113"> <hi rend="bold">manosamācāre</hi> micchādiṭṭhisammādiṭṭhiyo diṭṭhipaṭilābhavasena visuṃ aṅgaṃ hutvā ṭhitāti na gahitā|</p>

<p n="114"> <hi rend="bold">cittuppāde</hi> akammapathappattā abhijjhādayo veditabbā|</p>

<p n="115"> saññāpaṭilābhavāre <hi rend="bold">abhijjhāsahagatāya saññāyā</hi>tiādīni kāmasaññādīnaṃ dassanatthaṃ vuttāni|</p>

<p n="117"> <hi rend="bold">sabyābajjha</hi>nti sadukkhaṃ| <hi rend="bold">apariniṭṭhitabhāvāyā</hi>ti bhavānaṃ apariniṭṭhitabhāvāya| ettha ca sabyābajjhattabhāvā nāma cattāro honti| puthujjanopi hi yo tenattabhāvena bhavaṃ pariniṭṭhāpetuṃ na sakkoti, tassa paṭisandhito paṭṭhāya akusalā dhammā vaḍḍhanti, kusalā dhammā ca parihāyanti, sadukkhameva <pb ed="P" n="4.0101"/> attabhāvaṃ abhinibbatteti nāma| tathā sotāpannasakadāgāmianāgāmino| puthujjanādayo tāva hontu, anāgāmī kathaṃ sabyābajjhaṃ attabhāvaṃ abhinibbatteti, kathañcassa akusalā dhammā abhivaḍḍhanti, kusalā dhammā parihāyantīti| anāgāmīpi hi suddhāvāse nibbatto uyyānavimānakapparukkhe oloketvā ‘‘aho sukhaṃ aho sukha’’nti udānaṃ udāneti, anāgāmino bhavalobho bhavataṇhā appahīnāva honti, tassa appahīnataṇhatāya akusalā vaḍḍhanti nāma, kusalā parihāyanti nāma, sadukkhameva attabhāvaṃ abhinibbatteti, apariniṭṭhitabhavoyeva hotīti veditabbo|</p>

<p><hi rend="bold">abyābajjha</hi>nti <pb ed="V" n="4.0072"/> adukkhaṃ| ayampi catunnaṃ janānaṃ vasena veditabbo| yo hi puthujjanopi tenattabhāvena bhavaṃ pariniṭṭhāpetuṃ sakkoti, puna paṭisandhiṃ na gaṇhāti, tassa paṭisandhiggahaṇato paṭṭhāya akusalā parihāyanti, kusalāyeva vaḍḍhanti, adukkhameva attabhāvaṃ nibbatteti, pariniṭṭhitabhavoyeva nāma hoti| tathā sotāpannasakadāgāmianāgāmino| sotāpannādayo tāva hontu, puthujjano kathaṃ abyābajjhattabhāvaṃ nibbatteti, kathañcassa akusalaparihāniādīni hontīti| puthujjanopi pacchimabhaviko tenattabhāvena bhavaṃ pariniṭṭhāpetuṃ samattho hoti| tassa <pb ed="M" n="4.0070"/> aṅgulimālassa viya ekenūnapāṇasahassaṃ ghātentassāpi attabhāvo abyābajjhoyeva nāma, bhavaṃ pariniṭṭhāpetiyeva nāma| akusalameva hāyati, vipassanameva gabbhaṃ gaṇhāpeti nāma|</p>

<p n="119"> <hi rend="bold">cakkhuviññeyya</hi>ntiādīsu yasmā ekaccassa tasmiṃyeva rūpe rāgādayo uppajjanti, abhinandati assādeti, abhinandanto <pb ed="P" n="4.0102"/> assādento anayabyasanaṃ pāpuṇāti, ekaccassa nuppajjanti, nibbindati virajjati, nibbindanto virajjanto nibbutiṃ pāpuṇāti, tasmā ‘‘tañca aññamañña’’nti na vuttaṃ| esa nayo sabbattha|</p>

<p><hi rend="bold">evaṃ vitthārena atthaṃ ājāneyyu</hi>nti ettha ke bhagavato imassa bhāsitassa atthaṃ ājānanti, ke na ājānantīti? ye tāva imassa suttassa pāḷiñca aṭṭhakathañca uggaṇhitvā takkarā na honti, yathāvuttaṃ anulomapaṭipadaṃ na paṭipajjanti, te na ājānanti nāma| ye pana takkarā honti, yathāvuttaṃ anulomapaṭipadaṃ paṭipajjanti, te ājānanti nāma| evaṃ santepi sapaṭisandhikānaṃ tāva dīgharattaṃ hitāya sukhāya hotu, appaṭisandhikānaṃ kathaṃ hotīti| appaṭisandhikā anupādānā viya jātavedā parinibbāyanti, kappasatasahassānampi accayena tesaṃ puna dukkhaṃ nāma natthi| iti ekaṃsena tesaṃyeva dīgharattaṃ hitāya sukhāya hoti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">sevitabbāsevitabbasuttavaṇṇanā niṭṭhitā|</p>

</xml>