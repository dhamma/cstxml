<xml src="s0203a-m118.xml">

<p rend="subhead"><pgroup id="m118"/><readunit id="m118">8. ānāpānassatisuttavaṇṇanā</readunit></p>

<p rend="bodytext" n="144"><hi rend="paranum">144</hi><hi rend="dot">.</hi> <hi rend="bold">evaṃ</hi> <pb ed="V" n="4.0099"/> <hi rend="bold">me suta</hi>nti ānāpānassatisuttaṃ| tattha <hi rend="bold">aññehi cā</hi>ti ṭhapetvā pāḷiyaṃ āgate dasa there aññehipi abhiññātehi bahūhi <pb ed="M" n="4.0097"/> sāvakehi saddhiṃ| tadā kira mahā bhikkhusaṅgho ahosi aparicchinnagaṇano|</p>

<p rend="bodytext"><hi rend="bold">ovadanti anusāsantī</hi>ti āmisasaṅgahena dhammasaṅgahena cāti dvīhi saṅgahehi saṅgaṇhitvā kammaṭṭhānovādānusāsanīhi ovadanti ca anusāsanti ca| <hi rend="bold">te cā</hi>ti cakāro āgamasandhimattaṃ| <hi rend="bold">uḷāraṃ pubbenāparaṃ visesaṃ jānantī</hi>ti sīlaparipūraṇādito pubbavisesato uḷārataraṃ aparaṃ kasiṇaparikammādivisesaṃ jānantīti attho|</p>

<p rend="bodytext" n="145"><hi rend="paranum">145</hi><hi rend="dot">.</hi> <hi rend="bold">āraddho</hi>ti tuṭṭho| <hi rend="bold">appattassa pattiyā</hi>ti appattassa arahattassa pāpuṇanatthaṃ| sesapadadvayepi ayameva attho| <hi rend="bold">komudiṃ cātumāsini</hi>nti pacchimakattikacātumāsapuṇṇamaṃ| sā hi kumudānaṃ atthitāya komudī, catunnaṃ vassikānaṃ māsānaṃ pariyosānattā cātumāsinīti vuccati| <hi rend="bold">āgamessāmī</hi>ti udikkhissāmi, ajja apavāretvā yāva sā āgacchati, tāva katthaci agantvā idheva vasissāmīti attho| iti bhikkhūnaṃ pavāraṇasaṅgahaṃ anujānanto evamāha|</p>

<p rend="bodytext"><hi rend="bold">pavāraṇasaṅgaho</hi> nāma ñattidutiyena kammena diyyati kassa <pb ed="P" n="4.0138"/> panesa diyyati, kassa na diyyatīti| akārakassa tāva bālaputhujjanassa na diyyati, tathā āraddhavipassakassa ceva ariyasāvakassa ca| yassa pana samatho vā taruṇo hoti vipassanā vā, tassa diyyati| bhagavāpi tadā bhikkhūnaṃ cittācāraṃ parivīmaṃsanto samathavipassanānaṃ taruṇabhāvaṃ ñatvā – ‘‘mayi ajja pavārente disāsu vassaṃvuṭṭhā bhikkhū idha osarissanti| tato ime bhikkhū vuḍḍhatarehi bhikkhūhi senāsane gahite visesaṃ nibbattetuṃ na sakkhissanti| sacepi cārikaṃ pakkamissāmi, imesaṃ vasanaṭṭhānaṃ dullabhameva bhavissati| mayi pana apavārente bhikkhūpi imaṃ <pb ed="V" n="4.0100"/> sāvatthiṃ na osarissanti, ahampi cārikaṃ na pakkamissāmi, evaṃ imesaṃ bhikkhūnaṃ vasanaṭṭhānaṃ apalibuddhaṃ bhavissati| te attano attano vasanaṭṭhāne phāsu viharantā samathavipassanā thāmajātā katvā visesaṃ nibbattetuṃ sakkhissantī’’ti so taṃdivasaṃ apavāretvā kattikapuṇṇamāyaṃ pavāressāmīti bhikkhūnaṃ pavāraṇasaṅgahaṃ <pb ed="M" n="4.0098"/> anujāni| pavāraṇasaṅgahasmiñhi laddhe yassa nissayapaṭipannassa ācariyupajjhāyā pakkamanti, sopi ‘‘sace patirūpo nissayadāyako āgamissati, tassa santike nissayaṃ gaṇhissāmī’’ti yāva gimhānaṃ pacchimamāsā vasituṃ labhati| sacepi saṭṭhivassā bhikkhū āgacchanti, tassa senāsanaṃ gahetuṃ na labhanti| ayañca pana pavāraṇasaṅgaho ekassa dinnopi sabbesaṃ dinnoyeva hoti|</p>

<p rend="bodytext"><hi rend="bold">sāvatthiṃ osarantī</hi>ti bhagavatā pavāraṇasaṅgaho dinnoti sutasutaṭṭhāneyeva yathāsabhāvena ekaṃ māsaṃ vasitvā kattikapuṇṇamāya uposathaṃ katvā osarante sandhāya idaṃ vuttaṃ| <hi rend="bold">pubbenāpara</hi>nti idha taruṇasamathavipassanāsu kammaṃ <pb ed="P" n="4.0139"/> katvā samathavipassanā thāmajātā akaṃsu, ayaṃ pubbe viseso nāma| tato samāhitena cittena saṅkhāre sammasitvā keci sotāpattiphalaṃ…pe.… keci arahattaṃ sacchikariṃsu| ayaṃ aparo uḷāro viseso nāma|</p>

<p rend="bodytext" n="146"><hi rend="paranum">146</hi><hi rend="dot">.</hi> <hi rend="bold">ala</hi>nti yuttaṃ| <hi rend="bold">yojanagaṇanānī</hi>ti ekaṃ yojanaṃ yojanameva, dasapi yojanāni yojanāneva, tato uddhaṃ yojanagaṇanānīti vuccanti| idha pana yojanasatampi yojanasahassampi adhippetaṃ| <hi rend="bold">puṭosenāpī</hi>ti puṭosaṃ vuccati pātheyyaṃ. taṃ pātheyyaṃ gahetvāpi upasaṅkamituṃ yuttamevāti attho| ‘‘puṭaṃsenā’’tipi pāṭho, tassattho – puṭo aṃse assāti puṭaṃso, tena puṭaṃsena, aṃse pātheyyapuṭaṃ vahantenāpīti vuttaṃ hoti|</p>

<p rend="bodytext" n="147"><hi rend="paranum">147</hi><hi rend="dot">.</hi> idāni evarūpehi caraṇehi samannāgatā ettha bhikkhū atthīti dassetuṃ <hi rend="bold">santi, bhikkhave</hi>tiādimāha| tattha <hi rend="bold">catunnaṃ satipaṭṭhānāna</hi>ntiādīni tesaṃ bhikkhūnaṃ abhiniviṭṭhakammaṭṭhānadassanatthaṃ vuttāni| tattha sattatiṃsa bodhipakkhiyadhammā lokiyalokuttarā kathitā| tatra hi ye bhikkhū tasmiṃ khaṇe maggaṃ bhāventi, tesaṃ lokuttarā honti| āraddhavipassakānaṃ lokiyā| <hi rend="bold">aniccasaññābhāvanānuyoga</hi>nti ettha saññāsīsena vipassanā kathitā<pb ed="V" n="4.0101"/>| yasmā panettha ānāpānakammaṭṭhānavasena abhiniviṭṭhāva <pb ed="M" n="4.0099"/> bahū bhikkhū, tasmā sesakammaṭṭhānāni saṅkhepena kathetvā ānāpānakammaṭṭhānaṃ vitthārena kathento <hi rend="bold">ānāpānassati, bhikkhave</hi>tiādimāha| idaṃ pana ānāpānakammaṭṭhānaṃ sabbākārena <hi rend="bold">visuddhimagge</hi> vitthāritaṃ, tasmā tattha vuttanayenevassa pāḷittho ca bhāvanānayo ca veditabbo|</p>

<p rend="bodytext" n="149"><hi rend="paranum">149</hi><hi rend="dot">.</hi> <hi rend="bold">kāyaññatara</hi>nti <pb ed="P" n="4.0140"/> pathavīkāyādīsu catūsu kāyesu aññataraṃ vadāmi, vāyo kāyaṃ vadāmīti attho| atha vā rūpāyatanaṃ…pe.… kabaḷīkāro āhāroti pañcavīsati rūpakoṭṭhāsā rūpakāyo nāma| tesu ānāpānaṃ phoṭṭhabbāyatane saṅgahitattā kāyaññataraṃ hoti, tasmāpi evamāha| <hi rend="bold">tasmātihā</hi>ti yasmā catūsu kāyesu aññataraṃ vāyokāyaṃ, pañcavīsatirūpakoṭṭhāse vā rūpakāye aññataraṃ ānāpānaṃ anupassati, tasmā kāye kāyānupassīti attho| evaṃ sabbattha attho veditabbo| <hi rend="bold">vedanāññatara</hi>nti tīsu vedanāsu aññataraṃ, sukhavedanaṃ sandhāyetaṃ vuttaṃ| <hi rend="bold">sādhukaṃ manasikāra</hi>nti pītipaṭisaṃveditādivasena uppannaṃ sundaramanasikāraṃ| kiṃ pana manasikāro sukhavedanā hotīti| na hoti, desanāsīsaṃ panetaṃ| yatheva hi ‘‘aniccasaññābhāvanānuyogamanuyuttā’’ti ettha saññānāmena paññā vuttā, evamidhāpi manasikāranāmena vedanā vuttāti veditabbā| etasmiṃ catukke paṭhamapade pītisīsena vedanā vuttā, dutiyapade sukhanti sarūpeneva vuttā| cittasaṅkhārapadadvaye ‘‘saññā ca vedanā ca cetasikā, ete dhammā cittapaṭibaddhā cittasaṅkhārā’’ti (paṭi. ma. 1.174) vacanato ‘‘vitakkavicāre ṭhapetvā sabbepi cittasampayuttakā dhammā cittasaṅkhāre saṅgahitā’’ti vacanato cittasaṅkhāranāmena vedanā vuttā| taṃ sabbaṃ manasikāranāmena saṅgahetvā idha ‘‘sādhukaṃ manasikāra’’nti āha|</p>

<p rend="bodytext">evaṃ santepi yasmā esā vedanā ārammaṇaṃ na hoti, tasmā vedanānupassanā na yujjatīti| no na yujjati, satipaṭṭhānavaṇṇanāyampi hi ‘‘taṃtaṃsukhādīnaṃ <pb ed="P" n="4.0141"/> vatthuṃ ārammaṇaṃ katvā vedanāva vedayati, taṃ pana vedanāpavattiṃ upādāya ‘ahaṃ vedayāmī’ti vohāramattaṃ hotī’’ti vuttaṃ<pb ed="M" n="4.0100"/>| apica pītipaṭisaṃvedītiādīnaṃ atthavaṇṇanāyametassa parihāro vuttoyeva| vuttañhetaṃ visuddhimagge –</p>

<p rend="bodytext">‘‘dvīhākārehi <pb ed="V" n="4.0102"/> pīti paṭisaṃviditā hoti ārammaṇato ca asammohato ca| kathaṃ ārammaṇato pīti paṭisaṃviditā hoti? sappītike dve jhāne samāpajjati, tassa samāpattikkhaṇe jhānapaṭilābhena ārammaṇato pīti paṭisaṃviditā hoti ārammaṇassa paṭisaṃviditattā| kathaṃ asammohato (pīti paṭisaṃviditā hoti)? sappītike dve jhāne samāpajjitvā vuṭṭhāya jhānasampayuttaṃ pītiṃ khayato vayato sammasati, tassa vipassanākkhaṇe lakkhaṇapaṭivedhā asammohato pīti paṭisaṃviditā hoti| vuttampi cetaṃ paṭisambhidāyaṃ ‘dīghaṃ assāsavasena cittassa ekaggataṃ avikkhepaṃ pajānato sati upaṭṭhitā hoti, tāya satiyā, tena ñāṇena sā pīti paṭisaṃviditā hotī’ti| eteneva nayena avasesapadānipi atthato veditabbānī’’ti|</p>

<p rend="bodytext">iti yatheva jhānapaṭilābhena ārammaṇato pītisukhacittasaṅkhārā paṭisaṃviditā honti, evaṃ imināpi jhānasampayuttena vedanāsaṅkhātamanasikārapaṭilābhena ārammaṇato vedanā paṭisaṃviditā hoti| tasmā suvuttametaṃ hoti ‘‘vedanāsu vedanānupassī tasmiṃ samaye bhikkhu viharatī’’ti|</p>

<p rend="bodytext"><hi rend="bold">nāhaṃ, bhikkhave, muṭṭhassatissa asampajānassā</hi>ti ettha ayamadhippāyo – yasmā cittapaṭisaṃvedī assasissāmītiādinā nayena pavatto bhikkhu kiñcāpi assāsapassāsanimittaṃ ārammaṇaṃ karoti, tassa pana cittassa ārammaṇe satiñca sampajaññañca upaṭṭhapetvā pavattanato citte cittānupassīyeva nāmesa hoti| na hi muṭṭhassatissa asampajānassa <pb ed="P" n="4.0142"/> ānāpānassatibhāvanā atthi| tasmā ārammaṇato cittapaṭisaṃviditādivasena citte cittānupassī tasmiṃ samaye bhikkhu viharatīti| <hi rend="bold">so yaṃ taṃ abhijjhādomanassānaṃ pahānaṃ, taṃ paññāya disvā sādhukaṃ ajjhupekkhitā hotī</hi>ti ettha abhijjhāya kāmacchandanīvaraṇaṃ, domanassavasena byāpādanīvaraṇaṃ <pb ed="M" n="4.0101"/> dassitaṃ| idañhi catukkaṃ vipassanāvaseneva vuttaṃ, dhammānupassanā ca nīvaraṇapabbādivasena chabbidhā hoti, tassā nīvaraṇapabbaṃ ādi, tassapi idaṃ nīvaraṇadvayaṃ ādi, iti dhammānupassanāya ādiṃ dassetuṃ ‘‘abhijjhādomanassāna’’nti āha| <hi rend="bold">pahāna</hi>nti aniccānupassanāya niccasaññaṃ pajahatīti evaṃ pahānakarañāṇaṃ adhippetaṃ| <hi rend="bold">taṃ paññāya disvā</hi>ti taṃ aniccavirāganirodhapaṭinissaggāñāṇasaṅkhātaṃ pahānañāṇaṃ <pb ed="V" n="4.0103"/> aparāya vipassanāpaññāya, tampi aparāyāti evaṃ vipassanāparamparaṃ dasseti| <hi rend="bold">ajjhupekkhitā hotī</hi>ti yañca samathapaṭipannaṃ ajjhupekkhati, yañca ekato upaṭṭhānaṃ ajjhupekkhatīti dvidhā ajjhupekkhati nāma| tattha sahajātānampi ajjhupekkhanā hoti ārammaṇassapi ajjhupekkhanā, idha ārammaṇajjhupekkhanā adhippetā| <hi rend="bold">tasmātiha, bhikkhave</hi>ti yasmā aniccānupassī assasissāmītiādinā nayena pavatto na kevalaṃ nīvaraṇādidhamme, abhijjhādomanassasīsena pana vuttānaṃ dhammānaṃ pahānañāṇampi paññāya disvā ajjhupekkhitā hoti, tasmā ‘‘dhammesu dhammānupassī tasmiṃ samaye bhikkhu viharatī’’ti veditabbo|</p>

<p rend="bodytext" n="150"><hi rend="paranum">150</hi><hi rend="dot">.</hi> <hi rend="bold">pavicinatī</hi>ti aniccādivasena pavicinati| itaraṃ padadvayaṃ etasseva vevacanaṃ| <hi rend="bold">nirāmisā</hi>ti <pb ed="P" n="4.0143"/> nikkilesā| <hi rend="bold">passambhatī</hi>ti kāyikacetasikadarathapaṭippassaddhiyā kāyopi cittampi passambhati| <hi rend="bold">samādhiyatī</hi>ti sammā ṭhapiyati, appanāpattaṃ viya hoti| <hi rend="bold">ajjhupekkhitā hotī</hi>ti sahajātajjhupekkhanāya ajjhupekkhitā hoti|</p>

<p rend="bodytext">evaṃ cuddasavidhena kāyapariggāhakassa bhikkhuno tasmiṃ kāye sati satisambojjhaṅgo, satiyā sampayuttaṃ ñāṇaṃ dhammavicayasambojjhaṅgo, taṃsampayuttameva kāyikacetasikavīriyaṃ vīriyasambojjhaṅgo, pīti, passaddhi, cittekaggatā samādhisambojjhaṅgo, imesaṃ channaṃ sambojjhaṅgānaṃ anosakkananativattanasaṅkhāto majjhattākāro upekkhāsambojjhaṅgo| yatheva hi samappavattesu assesu sārathino ‘‘ayaṃ olīyatī’’ti tudanaṃ vā, ‘‘ayaṃ atidhāvatī’’ti ākaḍḍhanaṃ vā natthi, kevalaṃ evaṃ passamānassa ṭhitākārova hoti, evameva imesaṃ channaṃ sambojjhaṅgānaṃ anosakkananativattanasaṅkhāto majjhattākāro upekkhāsambojjhaṅgo nāma hoti| ettāvatā kiṃ kathitaṃ? ekacittakkhaṇikā nānārasalakkhaṇā vipassanāsambojjhaṅgā nāma kathitā|</p>

<p rend="bodytext" n="152"><hi rend="paranum">152</hi><hi rend="dot">.</hi> <hi rend="bold">vivekanissita</hi>ntiādīni <pb ed="M" n="4.0102"/> vuttatthāneva| ettha pana ānāpānapariggāhikā sati lokiyā hoti, lokiyā ānāpānā lokiyasatipaṭṭhānaṃ paripūrenti, lokiyā satipaṭṭhānā lokuttarabojjhaṅge paripūrenti, lokuttarā bojjhaṅgā vijjāvimuttiphalanibbānaṃ <pb ed="P" n="4.0144"/> paripūrenti| iti lokiyassa <pb ed="V" n="4.0104"/> āgataṭṭhāne lokiyaṃ kathitaṃ, lokuttarassa āgataṭṭhāne lokuttaraṃ kathitanti| thero panāha ‘‘aññattha evaṃ hoti, imasmiṃ pana sutte lokuttaraṃ upari āgataṃ, lokiyā ānāpānā lokiyasatipaṭṭhāne paripūrenti, lokiyā satipaṭṭhānā lokiye bojjhaṅge paripūrenti, lokiyā bojjhaṅgā lokuttaraṃ vijjāvimuttiphalanibbānaṃ paripūrenti, vijjāvimuttipadena hi idha vijjāvimuttiphalanibbānaṃ adhippeta’’nti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">ānāpānassatisuttavaṇṇanā niṭṭhitā|</p>

</xml>