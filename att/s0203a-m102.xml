<xml src="s0203a-m102.xml">
<sutra id="m102"/>
<p rend="subhead">2. pañcattayasuttavaṇṇanā</p>

<p rend="bodytext" n="21"><hi rend="paranum">21</hi><hi rend="dot">.</hi> <hi rend="bold">evaṃ</hi> <pb ed="V" n="4.0010"/> <hi rend="bold">me suta</hi>nti pañcattayasuttaṃ| tattha <hi rend="bold">eke</hi>ti ekacce| <hi rend="bold">samaṇabrāhmaṇā</hi>ti paribbajupagatabhāvena samaṇā jātiyā brāhmaṇā, lokena vā samaṇāti ca brāhmaṇāti ca evaṃ sammatā| aparantaṃ kappetvā vikappetvā gaṇhantīti <hi rend="bold">aparantakappikā</hi>| aparantakappo vā etesaṃ atthītipi aparantakappikā| ettha <pb ed="P" n="4.0016"/> ca <hi rend="bold">anto</hi>ti ‘‘sakkāyo kho, āvuso, eko anto’’tiādīsu (a. ni. 6.61) viya idha koṭṭhāso adhippeto| <hi rend="bold">kappo</hi>ti taṇhādiṭṭhiyo| vuttampi cetaṃ ‘‘kappoti uddānato dve kappā taṇhākappo ca diṭṭhikappo cā’’ti| tasmā taṇhādiṭṭhivasena anāgataṃ khandhakoṭṭhāsaṃ kappetvā ṭhitāti aparantakappikāti evamettha attho daṭṭhabbo| tesaṃ evaṃ aparantaṃ kappetvā ṭhitānaṃ punappunaṃ uppajjanavasena aparantameva anugatā diṭṭhīti <hi rend="bold">aparantānudiṭṭhino</hi>| te evaṃdiṭṭhino taṃ aparantaṃ ārabbha āgamma paṭicca aññampi janaṃ diṭṭhigatikaṃ karontā <pb ed="M" n="4.0011"/> anekavihitāni adhivuttipadāni abhivadanti| <hi rend="bold">anekavihitānī</hi>ti anekavidhāni| <hi rend="bold">adhivuttipadānī</hi>ti adhivacanapadāni| atha vā bhūtamatthaṃ adhibhavitvā yathāsabhāvato aggahetvā vattanato <hi rend="bold">adhivuttiyo</hi>ti diṭṭhiyo vuccanti, adhivuttīnaṃ padāni <hi rend="bold">adhivuttipadāni,</hi> diṭṭhidīpakāni vacanānīti attho|</p>

<p rend="bodytext"><hi rend="bold">saññī</hi>ti saññāsamaṅgī| <hi rend="bold">arogo</hi>ti nicco| <hi rend="bold">ittheke</hi>ti itthaṃ eke, evameketi attho| iminā soḷasa saññīvādā kathitā, <hi rend="bold">asaññī</hi>ti iminā aṭṭha asaññīvādā, <hi rend="bold">nevasaññīnāsaññī</hi>ti iminā aṭṭha nevasaññīnāsaññīvādā, <hi rend="bold">sato vā pana sattassā</hi>ti iminā satta ucchedavādā| tattha <hi rend="bold">sato</hi>ti vijjamānassa| <hi rend="bold">uccheda</hi>nti upacchedaṃ| <hi rend="bold">vināsa</hi>nti adassanaṃ| <hi rend="bold">vibhava</hi>nti bhavavigamaṃ| sabbānetāni aññamaññavevacanāneva| <hi rend="bold">diṭṭhadhammanibbānaṃ</hi> <pb ed="P" n="4.0017"/> <hi rend="bold">vā</hi>ti iminā pañca diṭṭhadhammanibbānavādā kathitā| tattha <hi rend="bold">diṭṭhadhammo</hi>ti paccakkhadhammo vuccati, tattha tattha paṭiladdhattabhāvassetaṃ adhivacanaṃ| diṭṭhadhamme nibbānaṃ diṭṭhadhammanibbānaṃ, imasmiṃyeva attabhāve dukkhavūpasamanti attho| <hi rend="bold">santaṃ vā</hi>ti saññītiādivasena tīhākārehi santaṃ| <hi rend="bold">tīṇi hontī</hi>ti saññī attātiādīni santattavasena ekaṃ, itarāni dveti evaṃ tīṇi|</p>

<p rend="bodytext" n="22"><hi rend="paranum">22</hi><hi rend="dot">.</hi> <hi rend="bold">rūpiṃ</hi> <pb ed="V" n="4.0011"/> <hi rend="bold">vā</hi>ti karajarūpena vā kasiṇarūpena vā rūpiṃ| tattha lābhī kasiṇarūpaṃ attāti gaṇhāti, takkī ubhopi rūpāni gaṇhātiyeva| <hi rend="bold">arūpi</hi>nti arūpasamāpattinimittaṃ vā, ṭhapetvā saññākkhandhaṃ sesarūpadhamme vā attāti paññapentā lābhinopi takkikāpi evaṃ paññapenti| tatiyadiṭṭhi pana missakagāhavasena pavattā, catutthā takkagāheneva| dutiyacatukke paṭhamadiṭṭhi samāpannakavārena kathitā, dutiyadiṭṭhi asamāpannakavārena, tatiyadiṭṭhi suppamattena vā sarāvamattena vā kasiṇaparikammavasena, catutthadiṭṭhi vipulakasiṇavasena kathitāti veditabbā|</p>

<p rend="bodytext"><hi rend="bold">etaṃ vā panekesaṃ upātivattata</hi>nti saññītipadena saṅkhepato vuttaṃ saññāsattakaṃ atikkantānanti attho| apare aṭṭhakanti vadanti| tadubhayaṃ parato āvibhavissati| ayaṃ panettha saṅkhepattho – keci hi etā satta <pb ed="M" n="4.0012"/> vā aṭṭha vā saññā <pb ed="P" n="4.0018"/> samatikkamituṃ sakkonti, keci pana na sakkonti| tattha ye sakkonti, teva gahitā| tesaṃ pana ekesaṃ upātivattataṃ atikkamituṃ sakkontānaṃ yathāpi nāma gaṅgaṃ uttiṇṇesu manussesu eko dīghavāpiṃ gantvā tiṭṭheyya, eko tato paraṃ mahāgāmaṃ; evameva eke viññāṇañcāyatanaṃ appamāṇaṃ āneñjanti vatvā tiṭṭhanti, eke ākiñcaññāyatanaṃ| tattha viññāṇañcāyatanaṃ tāva dassetuṃ <hi rend="bold">viññāṇakasiṇameke</hi>ti vuttaṃ| parato ‘‘ākiñcaññāyatanameke’’ti vakkhati| <hi rend="bold">tayida</hi>nti taṃ idaṃ diṭṭhigatañca diṭṭhipaccayañca diṭṭhārammaṇañca| <hi rend="bold">tathāgato abhijānātī</hi>ti| iminā paccayena idaṃ nāma dassanaṃ gahitanti abhivisiṭṭhena ñāṇena jānāti|</p>

<p rend="bodytext">idāni tadeva vitthārento <hi rend="bold">ye kho te bhonto</hi>tiādimāha| <hi rend="bold">yā vā pana etāsaṃ saññāna</hi>nti yā vā pana etāsaṃ ‘‘yadi rūpasaññāna’’nti evaṃ vuttasaññānaṃ| <hi rend="bold">parisuddhā</hi>ti nirupakkilesā| <hi rend="bold">paramā</hi>ti uttamā| <hi rend="bold">aggā</hi>ti seṭṭhā| <hi rend="bold">anuttariyā akkhāyatī</hi>ti asadisā kathīyati| <hi rend="bold">yadi rūpasaññāna</hi>nti iminā catasso rūpāvacarasaññā kathitā| <hi rend="bold">yadi arūpasaññāna</hi>nti iminā ākāsānañcāyatanaviññāṇañcāyatanasaññā| itarehi pana dvīhi padehi samāpannakavāro ca asamāpannakavāro ca kathitoti evametā <pb ed="P" n="4.0019"/> koṭṭhāsato aṭṭha, atthato pana satta saññā honti| samāpannakavāro hi purimāhi chahisaṅgahitoyeva| <hi rend="bold">tayidaṃ saṅkhata</hi>nti taṃ idaṃ sabbampi saññāgataṃ saddhiṃ diṭṭhigatena saṅkhataṃ paccayehi samāgantvā kataṃ| <hi rend="bold">oḷārika</hi>nti <pb ed="V" n="4.0012"/> saṅkhatattāva oḷārikaṃ| <hi rend="bold">atthi kho pana saṅkhārānaṃ nirodho</hi>ti etesaṃ pana saṅkhatanti vuttānaṃ saṅkhārānaṃ nirodhasaṅkhātaṃ nibbānaṃ nāma atthi| <hi rend="bold">atthetanti iti viditvā</hi>ti taṃ kho pana nibbānaṃ ‘‘atthi eta’’nti evaṃ jānitvā| <hi rend="bold">tassa nissaraṇadassāvī</hi>ti tassa saṅkhatassa nissaraṇadassī nibbānadassī| <hi rend="bold">tathāgato tadupātivatto</hi>ti taṃ saṅkhataṃ atikkanto samatikkantoti attho|</p>

<p rend="bodytext" n="23"><hi rend="paranum">23</hi><hi rend="dot">.</hi> <hi rend="bold">tatrā</hi>ti tesu aṭṭhasu asaññīvādesu| <hi rend="bold">rūpiṃ vā</hi>tiādīni saññīvāde vuttanayeneva veditabbāni| ayañca yasmā asaññīvādo, tasmā idha dutiyacatukkaṃ na vuttaṃ| <hi rend="bold">paṭikkosantī</hi>ti paṭibāhanti paṭisedhenti| <hi rend="bold">saññā</hi> <pb ed="M" n="4.0013"/> <hi rend="bold">rogo</hi>tiādīsu ābādhaṭṭhena <hi rend="bold">rogo,</hi> sadosaṭṭhena <hi rend="bold">gaṇḍo,</hi> anupaviṭṭhaṭṭhena <hi rend="bold">sallaṃ| āgatiṃ vā gatiṃ vā</hi>tiādīsu paṭisandhivasena <hi rend="bold">āgatiṃ,</hi> cutivasena <hi rend="bold">gatiṃ,</hi> cavanavasena <hi rend="bold">cutiṃ,</hi> upapajjanavasena <hi rend="bold">upapattiṃ,</hi> punappunaṃ uppajjitvā aparāparaṃ vaḍḍhanavasena <hi rend="bold">vuḍḍhiṃ virūḷhiṃ vepullaṃ</hi>| kāmañca <pb ed="P" n="4.0020"/> catuvokārabhave rūpaṃ vināpi viññāṇassa pavatti atthi, sese pana tayo khandhe vinā natthi| ayaṃ pana pañho pañcavokārabhavavasena kathito| pañcavokāre hi ettake khandhe vinā viññāṇassa pavatti nāma natthi| vitaṇḍavādī panettha ‘‘aññatra rūpātiādivacanato arūpabhavepi rūpaṃ, asaññābhave ca viññāṇaṃ atthi, tathā nirodhasamāpannassā’’ti vadati| so vattabbo – byañjanacchāyāya ce atthaṃ paṭibāhasi, āgatiṃ vātiādivacanato taṃ viññāṇaṃ pakkhidvipadacatuppadā viya uppatitvāpi gacchati, padasāpi gacchati, govisāṇavalliādīni viya ca vaḍḍhatīti āpajjati| ye ca bhagavatā anekasatesu suttesu tayo bhavā vuttā, te arūpabhavassa abhāvā dveva āpajjanti| tasmā mā evaṃ avaca, yathā vuttamatthaṃ dhārehīti|</p>

<p rend="bodytext" n="24"><hi rend="paranum">24</hi><hi rend="dot">.</hi> <hi rend="bold">tatrā</hi>ti aṭṭhasu nevasaññīnāsaññīvādesu bhummaṃ| idhāpi <hi rend="bold">rūpiṃ vā</hi>tiādīni vuttanayeneva veditabbāni| <hi rend="bold">asaññā sammoho</hi>ti nissaññabhāvo nāmesa sammohaṭṭhānaṃ| yo hi kiñci na jānāti, taṃ asaññī esoti vadanti| <hi rend="bold">diṭṭhasutamutaviññātabbasaṅkhāramattenā</hi>ti diṭṭhaviññātabbamattena sutaviññātabbamattena mutaviññātabbamattena| ettha ca vijānātīti viññātabbaṃ, diṭṭhasutamutaviññātabbamattena pañcadvārikasaññāpavattimattenāti ayañhi ettha attho| <hi rend="bold">saṅkhāramattenā</hi>ti oḷārikasaṅkhārapavattimattenāti attho| <hi rend="bold">etassa</hi> <pb ed="P" n="4.0021"/> <hi rend="bold">āyatanassā</hi>ti etassa nevasaññānāsaññāyatanassa<pb ed="V" n="4.0013"/>| <hi rend="bold">upasampada</hi>nti paṭilābhaṃ| <hi rend="bold">byasanaṃ heta</hi>nti vināso hesa, vuṭṭhānaṃ hetanti attho| pañcadvārikasaññāpavattañhi oḷārikasaṅkhārapavattaṃ vā appavattaṃ katvā taṃ samāpajjitabbaṃ| tassa pana pavattena tato vuṭṭhānaṃ hotīti dasseti| <hi rend="bold">saṅkhārasamāpattipattabbamakkhāyatī</hi>ti oḷārikasaṅkhārapavattiyā pattabbanti na akkhāyati| <hi rend="bold">saṅkhārāvasesasamāpattipattabba</hi>nti saṅkhārānaṃyeva avasesā bhāvanāvasena sabbasukhumabhāvaṃ pattā saṅkhārā, tesaṃ pavattiyā etaṃ pattabbanti attho| evarūpesu hi saṅkhāresu pavattesu etaṃ <pb ed="M" n="4.0014"/> pattabbaṃ nāma hoti| <hi rend="bold">tayida</hi>nti taṃ idaṃ etaṃ sukhumampi samānaṃ saṅkhataṃ saṅkhatattā ca oḷārikaṃ|</p>

<p rend="bodytext" n="25"><hi rend="paranum">25</hi><hi rend="dot">.</hi> <hi rend="bold">tatrā</hi>ti sattasu ucchedavādesu bhummaṃ| <hi rend="bold">uddhaṃ sara</hi>nti uddhaṃ vuccati anāgatasaṃsāravādo, anāgataṃ saṃsāravādaṃ sarantīti attho| <hi rend="bold">āsattiṃyeva abhivadanti</hi> lagganakaṃyeva vadanti| ‘‘āsatta’’ntipi pāṭho, taṇhaṃyeva vadantīti attho| <hi rend="bold">iti pecca bhavissāmā</hi>ti evaṃ pecca bhavissāma| khattiyā bhavissāma, brāhmaṇā bhavissāmāti evamettha nayo netabbo| <hi rend="bold">vāṇijūpamā</hi> <pb ed="P" n="4.0022"/> <hi rend="bold">maññe</hi>ti vāṇijūpamā viya vāṇijapaṭibhāgā vāṇijasadisā mayhaṃ upaṭṭhahanti| <hi rend="bold">sakkāyabhayā</hi>ti sakkāyassa bhayā| te hi yatheva ‘‘cattāro kho, mahārāja, abhayassa bhāyanti| katame cattāro? gaṇḍuppādo kho, mahārāja, bhayā pathaviṃ na khādati ‘mā pathavī khiyī’ti, konto kho, mahārāja, ekapādena tiṭṭhati ‘mā pathavī osīdī’ti, kikī kho, mahārāja, uttānā seti ‘mā ambhā undriyī’ti, brāhmaṇadhammiko kho, mahārāja, brahmacariyaṃ na carati ‘mā loko ucchijjī’ti ime cattāro abhayassa bhāyanti, evaṃ sakkāyassa bhāyanti’’| <hi rend="bold">sakkāyaparijegucchā</hi>ti tameva tebhūmakasaṅkhātaṃ sakkāyaṃ parijigucchamānā| <hi rend="bold">sā gaddulabaddho</hi>ti daṇḍake rajjuṃ pavesetvā baddhasunakho| <hi rend="bold">evamevime</hi>ti ettha daḷhatthambho viya khīlo viya ca tebhūmakadhammasaṅkhāto sakkāyo daṭṭhabbo, sā viya diṭṭhigatiko, daṇḍako viya diṭṭhi, rajju viya taṇhā, gaddulena bandhitvā thambhe vā khīle vā upanibaddhasunakhassa attano dhammatāya chinditvā gantuṃ asamatthassa anuparidhāvanaṃ viya diṭṭhigatikassa diṭṭhidaṇḍake pavesitāya taṇhārajjuyā bandhitvā sakkāye upanibaddhassa anuparidhāvanaṃ veditabbaṃ|</p>

<p rend="bodytext" n="26"><hi rend="paranum">26</hi><hi rend="dot">.</hi> <hi rend="bold">imāneva pañcāyatanānī</hi>ti imāneva pañca kāraṇāni| iti mātikaṃ ṭhapentenapi pañceva <pb ed="V" n="4.0014"/> ṭhapitāni, nigamentenapi pañceva nigamitāni, bhājentena pana cattāri <pb ed="P" n="4.0023"/> bhājitāni| diṭṭhadhammanibbānaṃ kuhiṃ paviṭṭhanti| ekattanānattavasena dvīsu padesu paviṭṭhanti veditabbaṃ|</p>

<p rend="bodytext" n="27"><hi rend="paranum">27</hi><hi rend="dot">.</hi> evañca catucattālīsa aparantakappike dassetvā idāni aṭṭhārasa pubbantakappike dassetuṃ <hi rend="bold">santi, bhikkhave</hi>tiādimāha| tattha atītakoṭṭhāsasaṅkhātaṃ pubbantaṃ kappetvā vikappetvā gaṇhantīti <hi rend="bold">pubbantakappikā</hi>| pubbantakappo <pb ed="M" n="4.0015"/> vā etesaṃ atthīti pubbantakappikā| evaṃ sesampi pubbe vuttappakāraṃ vuttanayeneva veditabbaṃ| <hi rend="bold">sassato attā ca loko cā</hi>ti rūpādīsu aññataraṃ attāti ca lokoti ca gahetvā sassato amaro nicco dhuvoti abhivadanti| yathāha ‘‘rūpaṃ attā ceva loko ca sassato cāti attānañca lokañca paññapentī’’ti vitthāro| asassatādīsupi eseva nayo| ettha ca paṭhamavādena cattāro sassatavādā vuttā, dutiyavādena satta ucchedavādā|</p>

<p rend="bodytext">nanu cete heṭṭhā āgatā, idha kasmā puna gahitāti| heṭṭhā tattha tattha mato tattha tattheva ucchijjatīti dassanatthaṃ āgatā| idha pana pubbenivāsalābhī diṭṭhigatiko atītaṃ passati, na anāgataṃ, tassa evaṃ hoti ‘‘pubbantato āgato attā idheva ucchijjati, ito paraṃ na gacchatī’’ti imassatthassa dassanatthaṃ gahitā| tatiyavādena cattāro ekaccasassatavādā vuttā, catutthavādena cattāro amarāvikkhepikā vuttā| <hi rend="bold">antavā</hi>ti sapariyanto paricchinno parivaṭumo| avaḍḍhitakasiṇassa <pb ed="P" n="4.0024"/> taṃ kasiṇaṃ attāti ca lokoti ca gahetvā evaṃ hoti| dutiyavādo vaḍḍhitakasiṇassa vasena vutto, tatiyavādo tiriyaṃ vaḍḍhetvā uddhamadho avaḍḍhitakasiṇassa, catutthavādo takkivasena vutto| anantaracatukkaṃ heṭṭhā vuttanayameva|</p>

<p rend="bodytext"><hi rend="bold">ekantasukhī</hi>ti nirantarasukhī| ayaṃ diṭṭhi lābhījātissaratakkīnaṃ vasena uppajjati| lābhino hi pubbenivāsañāṇena khattiyādikule ekantasukhameva attano jātiṃ anussarantassa evaṃ diṭṭhi uppajjati| tathā jātissarassa paccuppannaṃ sukhamanubhavato atītāsu sattasu jātīsu tādisameva attabhāvaṃ anussarantassa| takkissa pana idha sukhasamaṅgino ‘‘atītepāhaṃ evameva ahosi’’nti takkeneva uppajjati|</p>

<p rend="bodytext"><hi rend="bold">ekantadukkhī</hi>ti <pb ed="V" n="4.0015"/> ayaṃ diṭṭhi lābhino nuppajjati| so hi ekanteneva idha jhānasukhena sukhī hoti| idha dukkhena phuṭṭhassa pana jātissarassa takkisseva ca sā uppajjati| tatiyā idha vokiṇṇasukhadukkhānaṃ sabbesampi tesaṃ uppajjati, tathā catutthā diṭṭhi| lābhino hi idāni catutthajjhānavasena adukkhamasukhassa, pubbe catutthajjhānikameva brahmalokaṃ anussarantassa<pb ed="M" n="4.0016"/>| jātissarassāpi paccuppanne majjhattassa, anussarantassāpi majjhattabhūtaṭṭhānameva anussarantassa, takkinopi paccuppanne majjhattassa, atītepi evaṃ bhavissatīti takkeneva gaṇhantassa esā diṭṭhi uppajjati| ettāvatā cattāro sassatavādā, cattāro ekaccasassatikā, cattāro antānantikā, cattāro amarāvikkhepikā<pb ed="P" n="4.0025"/>, dve adhicca-samuppannikāti aṭṭhārasapi pubbantakappikā kathitā honti|</p>

<p rend="bodytext" n="28"><hi rend="paranum">28</hi><hi rend="dot">.</hi> idāni diṭṭhuddhāraṃ uddharanto <hi rend="bold">tatra, bhikkhave</hi>tiādimāha| tattha <hi rend="bold">paccattaṃyeva ñāṇa</hi>nti paccakkhañāṇaṃ| <hi rend="bold">parisuddha</hi>nti nirupakkilesaṃ| <hi rend="bold">pariyodāta</hi>nti pabhassaraṃ| sabbapadehi vipassanāñāṇaṃyeva kathitaṃ| saddhādayo hi pañca dhammā bāhirasamayasmimpi honti, vipassanāñāṇaṃ sāsanasmiṃyeva| <hi rend="bold">tattha ñāṇabhāgamattameva pariyodapentī</hi>ti mayamidaṃ jānāmāti evaṃ tattha ñāṇakoṭṭhāsaṃ otārentiyeva| <hi rend="bold">upādānamakkhāyatī</hi>ti na taṃ ñāṇaṃ, micchādassanaṃ nāmetaṃ, tasmā tadapi tesaṃ bhavantānaṃ diṭṭhupādānaṃ akkhāyatīti attho| athāpi taṃ jānanamattalakkhaṇattā ñāṇabhāgamattameva, tathāpi tassa dassanassa anupātivattanato upādānapaccayato ca upādānameva| <hi rend="bold">tadupātivatto</hi>ti taṃ diṭṭhiṃ atikkanto| ettāvatā cattāro sassatavādā, cattāro ekaccasassatikā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādāti brahmajāle āgatā dvāsaṭṭhipi diṭṭhiyo kathitā honti| brahmajāle pana kathite idaṃ suttaṃ akathitameva hoti| kasmā? idha tato atirekāya sakkāyadiṭṭhiyā āgatattā| imasmiṃ pana kathite brahmajālaṃ kathitameva hoti|</p>

<p rend="bodytext" n="30"><hi rend="paranum">30</hi><hi rend="dot">.</hi> idāni imā dvāsaṭṭhi diṭṭhiyo uppajjamānā sakkāyadiṭṭhipamukheneva uppajjantīti dassetuṃ <hi rend="bold">idha, bhikkhave, ekacco</hi>tiādimāha| tattha <pb ed="P" n="4.0026"/> <hi rend="bold">paṭinissaggā</hi>ti pariccāgena| <hi rend="bold">kāmasaṃyojanānaṃ</hi> <pb ed="V" n="4.0016"/> <hi rend="bold">anadhiṭṭhānā</hi>ti pañcakāmaguṇataṇhānaṃ nissaṭṭhattā| <hi rend="bold">pavivekaṃ pīti</hi>nti sappītikajjhānadvayapītiṃ| <hi rend="bold">nirujjhatī</hi>ti jhānanirodhena nirujjhati| samāpattito pana vuṭṭhitassa niruddhā nāma hoti| yatheva <pb ed="M" n="4.0017"/> hi ‘‘adukkhamasukhāya vedanāya nirodhā uppajjati nirāmisaṃ sukhaṃ, nirāmisasukhassa nirodhā uppajjati adukkhamasukhā vedanā’’ti ettha na ayamattho hoti – catutthajjhānanirodhā tatiyajjhānaṃ upasampajja viharatīti| ayaṃ panettha attho – catutthajjhānā vuṭṭhāya tatiyaṃ jhānaṃ samāpajjati, tatiyajjhānā vuṭṭhāya catutthaṃ jhānaṃ samāpajjatīti, evaṃsampadamidaṃ veditabbaṃ| <hi rend="bold">uppajjati domanassa</hi>nti hīnajjhānapariyādānakadomanassaṃ| samāpattito vuṭṭhitacittassa pana kammanīyabhāvo kathito|</p>

<p rend="bodytext"><hi rend="bold">pavivekā pītī</hi>ti sā eva jhānadvayapīti| <hi rend="bold">yaṃ chāyā jahatī</hi>ti yaṃ ṭhānaṃ chāyā jahati| kiṃ vuttaṃ hoti? yasmiṃ ṭhāne chāyā atthi, tasmiṃ ātapo natthi| yasmiṃ ātapo atthi, tasmiṃ chāyā natthīti|</p>

<p rend="bodytext" n="31"><hi rend="paranum">31</hi><hi rend="dot">.</hi> <hi rend="bold">nirāmisaṃ sukha</hi>nti tatiyajjhānasukhaṃ|</p>

<p rend="bodytext" n="32"><hi rend="paranum">32</hi><hi rend="dot">.</hi> <hi rend="bold">adukkhamasukha</hi>nti catutthajjhānavedanaṃ|</p>

<p rend="bodytext" n="33"><hi rend="paranum">33</hi><hi rend="dot">.</hi> <hi rend="bold">anupādānohamasmī</hi>ti niggahaṇo ahamasmi| <hi rend="bold">nibbānasappāya</hi>nti nibbānassa sappāyaṃ upakārabhūtaṃ<pb ed="P" n="4.0027"/>| nanu ca maggadassanaṃ nāma sabbattha nikantiyā sukkhāpitāya uppajjati, kathametaṃ nibbānassa upakārapaṭipadā nāma jātanti, sabbattha anupādiyanavasena aggaṇhanavasena upakārapaṭipadā nāma jātaṃ| <hi rend="bold">abhivadatī</hi>ti abhimānena upavadati| <hi rend="bold">pubbantānudiṭṭhi</hi>nti aṭṭhārasavidhampi pubbantānudiṭṭhiṃ| <hi rend="bold">aparantānudiṭṭhi</hi>nti catucattārīsavidhampi aparantānudiṭṭhiṃ| <hi rend="bold">upādānamakkhāyatī</hi>ti ahamasmīti gahaṇassa sakkāyadiṭṭhipariyāpannattā diṭṭhupādānaṃ akkhāyati|</p>

<p rend="bodytext"><hi rend="bold">santivarapada</hi>nti vūpasantakilesattā santaṃ uttamapadaṃ| <hi rend="bold">channaṃ phassāyatanāna</hi>nti bhagavatā ‘‘yattha <pb ed="V" n="4.0017"/> cakkhu ca nirujjhati rūpasaññā ca nirujjhati so āyatano veditabbo’’ti ettha dvinnaṃ āyatanānaṃ paṭikkhepena nibbānaṃ dassitaṃ|</p>

<p rend="gatha1">‘‘yattha āpo ca pathavī, tejo vāyo na gādhati|</p>

<p rend="gatha2">ato sarā nivattanti, ettha vaṭṭaṃ na vattati|</p>

<p rend="gathalast">ettha nāmañca rūpañca, asesaṃ uparujjhatī’’ti|| (saṃ. ni. 1.27) –</p>

<p rend="unindented">ettha pana saṅkhārapaṭikkhepena nibbānaṃ dassitaṃ|</p>

<p rend="gatha1">‘‘kattha <pb ed="M" n="4.0018"/><pb ed="P" n="4.0028"/> āpo ca pathavī, tejo vāyo na gādhati|</p>

<p rend="gatha2">kattha dīghañca rassañca, aṇuṃ thūlaṃ subhāsubhaṃ|</p>

<p rend="gathalast">kattha nāmañca rūpañca, asesaṃ uparujjhatī’’ti|| (dī. ni. 1.498)|</p>

<p rend="bodytext">tatra veyyākaraṇaṃ bhavati –</p>

<p rend="gathalast">‘‘viññāṇaṃ anidassanaṃ, anantaṃ sabbato pabha’’nti –</p>

<p rend="bodytext">ettha saṅkhārapaṭikkhepena nibbānaṃ dassitaṃ| imasmiṃ pana sutte chāyatanapaṭikkhepena dassitaṃ| aññattha ca <hi rend="bold">anupādāvimokkho</hi>ti nibbānameva dassitaṃ, idha pana arahattaphalasamāpatti| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">pañcattayasuttavaṇṇanā niṭṭhitā|</p>

</xml>