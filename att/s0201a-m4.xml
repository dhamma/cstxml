<xml src="s0201a-m4.xml">

<p rend="subhead"><pgroup id="m4"/><readunit id="m4">4. bhayabheravasuttavaṇṇanā</readunit></p>

<p n="34"> <hi rend="bold">evaṃ</hi> <pb ed="V" n="1.0117"/> <hi rend="bold">me suta</hi>nti bhayabheravasuttaṃ| tatrāyaṃ apubbapadavaṇṇanā – <hi rend="bold">athā</hi>ti avicchedanatthe nipāto| <hi rend="bold">kho</hi>ti avadhāraṇatthe, bhagavato sāvatthiyaṃ vihāre avicchinneyevāti vuttaṃ hoti| <hi rend="bold">jāṇussoṇī</hi>ti netaṃ tassa mātāpitūhi katanāmaṃ, apica kho ṭhānantarapaṭilābhaladdhaṃ| jāṇussoṇiṭṭhānaṃ kira nāmetaṃ purohitaṭṭhānaṃ, taṃ tassa raññā dinnaṃ, tasmā ‘‘jānussoṇī’’ti vuccati| brahmaṃ aṇatīti <hi rend="bold">brāhmaṇo,</hi> mante sajjhāyatīti attho| idameva hi jātibrāhmaṇānaṃ niruttivacanaṃ| ariyā pana bāhitapāpattā <hi rend="bold">brāhmaṇā</hi>ti vuccanti|</p>

<p><hi rend="bold">yena</hi> <pb ed="M" n="1.0114"/> <hi rend="bold">bhagavā tenupasaṅkamī</hi>ti <hi rend="bold">yenā</hi>ti bhummatthe karaṇavacanaṃ, tasmā yattha bhagavā, tattha upasaṅkamīti evamettha attho daṭṭhabbo| yena vā kāraṇena bhagavā devamanussehi upasaṅkamitabbo, tena kāraṇena upasaṅkamīti evamettha attho daṭṭhabbo| kena ca kāraṇena bhagavā upasaṅkamitabbo? nānappakāraguṇavisesādhigamādhippāyena, sāduphalūpabhogādhippāyena <pb ed="P" n="1.0110"/> dijagaṇehi niccaphalitamahārukkho viya|</p>

<p><hi rend="bold">upasaṅkamī</hi>ti ca gatoti vuttaṃ hoti| <hi rend="bold">upasaṅkamitvā</hi>ti upasaṅkamanapariyosānadīpanaṃ| atha vā evaṃ gato tato āsannataraṃ ṭhānaṃ bhagavato samīpasaṅkhātaṃ gantvātipi vuttaṃ hoti| <hi rend="bold">bhagavatā saddhiṃ sammodī</hi>ti yathā khamanīyādīni pucchanto bhagavā tena, evaṃ sopi bhagavatā saddhiṃ samappavattamodo ahosi, sītodakaṃ viya uṇhodakena sammoditaṃ ekībhāvaṃ agamāsi| yāya ca ‘‘kacci te, bho gotama, khamanīyaṃ, kacci yāpanīyaṃ, kacci bhoto gotamassa gotamasāvakānañca appābādhaṃ appātaṅkaṃ lahuṭṭhānaṃ balaṃ phāsuvihāro’’tiādikāya kathāya sammodi, taṃ pītipāmojjasaṅkhātasammodajananato sammodituṃ yuttabhāvato ca <hi rend="bold">sammodanīyaṃ,</hi> atthabyañjanamadhuratāya sucirampi kālaṃ sāretuṃ nirantaraṃ pavattetuṃ araharūpato saritabbabhāvato ca <hi rend="bold">sārāṇīyaṃ</hi>| suyyamānasukhato ca sammodanīyaṃ, anussariyamānasukhato ca sāraṇīyaṃ| tathā byañjanaparisuddhatāya sammodanīyaṃ, atthaparisuddhatāya sāraṇīyanti evaṃ anekehi pariyāyehi sammodanīyaṃ <pb ed="V" n="1.0118"/> kathaṃ sāraṇīyaṃ vītisāretvā pariyosāpetvā niṭṭhāpetvā yenatthena āgato, taṃ pucchitukāmo ekamantaṃ nisīdi|</p>

<p><hi rend="bold">ekamanta</hi>nti bhāvanapuṃsakaniddeso, ‘‘visamaṃ candimasūriyā parivattantī’’tiādīsu (a. ni. 4.70) viya| tasmā yathā nisinno ekamantaṃ nisinno hoti, tathā nisīdīti evamettha attho daṭṭhabbo| bhummatthe vā etaṃ upayogavacanaṃ| <hi rend="bold">nisīdī</hi>ti upāvisi| paṇḍitā hi purisā garuṭṭhāniyaṃ upasaṅkamitvā āsanakusalatāya ekamantaṃ nisīdanti, ayañca nesaṃ aññataro, tasmā ekamantaṃ nisīdi|</p>

<p>kathaṃ nisinno pana ekamantaṃ nisinno hotīti| cha nisajjadose vajjetvā| seyyathidaṃ, atidūraṃ accāsannaṃ uparivātaṃ unnatapadesaṃ atisammukhaṃ atipacchāti| atidūre nisinno hi sace kathetukāmo hoti, uccāsaddena <pb ed="M" n="1.0115"/> kathetabbaṃ hoti| accāsanne nisinno saṅghaṭṭanaṃ karoti| uparivāte nisinno sarīragandhena bādhati| unnatappadese nisinno agāravaṃ pakāseti| atisammukhā nisinno sace daṭṭhukāmo <pb ed="P" n="1.0111"/> hoti, cakkhunā cakkhuṃ āhacca daṭṭhabbaṃ hoti| atipacchā nisinno sace daṭṭhukāmo hoti, gīvaṃ pasāretvā daṭṭhabbaṃ hoti| tasmā ayampi ete cha nisajjadose vajjetvā nisīdi, tena vuttaṃ ‘‘ekamantaṃ nisīdī’’ti|</p>

<p><hi rend="bold">yeme</hi>ti ye ime| <hi rend="bold">kulaputtā</hi>ti duvidhā kulaputtā jātikulaputtā ācārakulaputtā| tattha ‘‘tena kho pana samayena raṭṭhapālo nāma kulaputto tasmiṃyeva thullakoṭṭhike aggakulassa putto’’ti (ma. ni. 2.294) evaṃ āgatā uccākulappasutā <hi rend="bold">jātikulaputtā</hi> nāma| ‘‘ye te kulaputtā saddhā agārasmā anagāriyaṃ pabbajitā’’ti (ma. ni. 3.78) evaṃ āgatā pana yattha katthaci kule pasutāpi ācārasampannā <hi rend="bold">ācārakulaputtā</hi> nāma| idha pana dvīhipi kāraṇehi kulaputtāyeva|</p>

<p><hi rend="bold">saddhā</hi>ti saddhāya| <hi rend="bold">agārasmā</hi>ti agārato| <hi rend="bold">anagāriya</hi>nti pabbajjaṃ bhikkhubhāvañca| pabbajjāpi hi natthettha agāriyanti <hi rend="bold">anagāriyā,</hi> agārassa hitaṃ kasigorakkhādikammamettha natthīti attho| bhikkhupi natthetassa agāranti anagāro, anagārassa bhāvo anagāriyaṃ| <hi rend="bold">pabbajitā</hi>ti <pb ed="V" n="1.0119"/> upagatā, evaṃ sabbathāpi anagāriyasaṅkhātaṃ pabbajjaṃ bhikkhubhāvaṃ vā upagatāti vuttaṃ hoti| <hi rend="bold">pubbaṅgamo</hi>ti purato gāmī nāyako| <hi rend="bold">bahukāro</hi>ti hitakiriyāya bahūpakāro| <hi rend="bold">bhavaṃ tesaṃ gotamo samādapetā</hi>ti te kulaputte bhavaṃ gotamo adhisīlādīni gāhetā sikkhāpetā| <hi rend="bold">sā janatā</hi>ti so janasamūho| <hi rend="bold">diṭṭhānugatiṃ āpajjatī</hi>ti dassanānugatiṃ paṭipajjati, yandiṭṭhiko bhavaṃ gotamo yaṃkhantiko yaṃruciko, tepi tandiṭṭhikā honti taṃkhantikā taṃrucikāti attho|</p>

<p>kasmā panāyaṃ evamāhāti? esa kira pubbe aneke kulaputte agāramajjhe vasante devaputte viya pañcahi kāmaguṇehi paricāriyamāne anto ca bahi ca susaṃvihitārakkhe disvā, te aparena samayena bhagavato madhurarasaṃ dhammadesanaṃ sutvā saddhāya gharā nikkhamma pabbajitvā ghāsacchādanaparamatāya <pb ed="M" n="1.0116"/> santuṭṭhe āraññakesu senāsanesu kenaci arakkhiyamānepi anussaṅkitāparisaṅkite haṭṭhapahaṭṭhe <pb ed="P" n="1.0112"/> udaggudagge addasa, disvā ca imesaṃ kulaputtānaṃ ‘‘ayaṃ phāsuvihāro kaṃ nissāya uppanno’’ti cintento ‘‘samaṇaṃ gotama’’nti bhagavati pasādaṃ alattha| so taṃ pasādaṃ nivedetuṃ bhagavato santikaṃ āgato, tasmā evamāha|</p>

<p>athassa bhagavā taṃ vacanaṃ sampaṭicchanto abbhanumodanto ca <hi rend="bold">evametaṃ brāhmaṇā</hi>tiādimāha| vacanasampaṭicchanānumodanatthoyeva hi ettha ayaṃ <hi rend="bold">eva</hi>nti nipāto| <hi rend="bold">mamaṃ uddissā</hi>ti maṃ uddissa| <hi rend="bold">saddhā</hi>ti saddhāyeva| na iṇaṭṭhā na bhayaṭṭātiādīni sandhāyāha| īdisānaṃyeva hi bhagavā pubbaṅgamo, na itaresaṃ| <hi rend="bold">durabhisambhavāni hī</hi>ti sambhavituṃ dukkhāni dussahāni, na sakkā appesakkhehi ajjhogāhitunti vuttaṃ hoti| <hi rend="bold">araññavanapatthānī</hi>ti araññāni ca vanapatthāni ca| tattha kiñcāpi abhidhamme nippariyāyena, ‘‘nikkhamitvā bahi indakhilā sabbametaṃ arañña’’nti vuttaṃ, tathāpi yantaṃ ‘‘pañcadhanusatikaṃ pacchima’’nti āraññikaṅganipphādakaṃ senāsanaṃ vuttaṃ, tadeva adhippetanti veditabbaṃ|</p>

<p><hi rend="bold">vanapattha</hi>nti gāmantaṃ atikkamitvā manussānaṃ anupacāraṭṭhānaṃ, yattha na kasīyati na vapīyati| vuttampi cetaṃ ‘‘vanapatthanti dūrānametaṃ senāsanānaṃ adhivacanaṃ, vanapatthanti vanasaṇḍānametaṃ senāsanānaṃ, vanapatthanti bhiṃsanakānametaṃ, vanapatthanti salomahaṃsānametaṃ, vanapatthanti <pb ed="V" n="1.0120"/> pariyantānametaṃ, vanapatthanti na manussūpacārānametaṃ senāsanānaṃ adhivacana’’nti| ettha ca <hi rend="bold">pariyantāna</hi>nti imamekaṃ pariyāyaṃ ṭhapetvā sesapariyāyehi vanapatthāni veditabbānī| <hi rend="bold">pantānī</hi>ti pariyantāni atidūrāni| <hi rend="bold">dukkaraṃ paviveka</hi>nti kāyavivekaṃ dukkaraṃ| <hi rend="bold">durabhirama</hi>nti abhiramituṃ na sukhaṃ| <hi rend="bold">ekatte</hi>ti ekībhāve| kiṃ dasseti? kāyaviveke katepi tattha cittaṃ abhiramāpetuṃ dukkaraṃ| dvayaṃdvayārāmo hi ayaṃ lokoti| haranti <pb ed="P" n="1.0113"/> <hi rend="bold">maññe</hi>ti haranti viya ghasanti viya| <hi rend="bold">mano</hi>ti manaṃ| <hi rend="bold">samādhiṃ alabhamānassā</hi>ti upacārasamādhiṃ vā appanāsamādhiṃ vā alabhantassa| kiṃ dasseti? īdisassa bhikkhuno tiṇapaṇṇamigādisaddehi vividhehi ca bhiṃsanakehi vanāni cittaṃ vikkhipanti maññeti, sabbaṃ brāhmaṇo saddhāpabbajitānaṃ kulaputtānaṃ araññavāse (vibha. 529) vimhito āha|</p>

<p rend="subhead">kāyakammantavārakathā</p>

<p n="35"> athassa <pb ed="M" n="1.0117"/> bhagavā purimanayeneva ‘‘evametaṃ brāhmaṇā’’tiādīhi taṃ taṃ vacanaṃ sampaṭicchitvā abbhanumoditvā ca yasmā soḷasasu ṭhānesu ārammaṇapariggaharahitānaṃyeva tādisāni senāsanāni durabhisambhavāni, na tesu ārammaṇapariggāhayuttānaṃ, attanā ca bodhisatto samāno tādiso ahosi, tasmā attano tādisānaṃ senāsanānaṃ durabhisambhavataṃ dassetuṃ, <hi rend="bold">mayhampi kho</hi>tiādimāha|</p>

<p>tattha <hi rend="bold">pubbeva sambodhā</hi>ti sambodhato pubbeva, ariyamaggappattito aparabhāgeyevāti vuttaṃ hoti| <hi rend="bold">anabhisambuddhassā</hi>ti appaṭividdhacatusaccassa| <hi rend="bold">bodhisattasseva sato</hi>ti bujjhanakasattasseva sammāsambodhiṃ adhigantuṃ arahasattasseva sato, bodhiyā vā sattasseva laggasseva sato| dīpaṅkarassa hi bhagavato pādamūle aṭṭhadhammasamodhānena abhinīhārasamiddhito pabhuti tathāgato bodhiyā satto laggo ‘‘pattabbā mayā esā’’ti tadadhigamāya parakkamaṃ amuñcantoyeva āgato, tasmā <hi rend="bold">bodhisatto</hi>ti vuccati| <hi rend="bold">tassa mayha</hi>nti tassa evaṃ bodhisattasseva sato mayhaṃ| <hi rend="bold">ye kho keci samaṇā vā brāhmaṇā vā</hi>ti ye keci pabbajjūpagatā vā bhovādino vā|</p>

<p><hi rend="bold">aparisuddhakāyakammantā</hi>ti aparisuddhena pāṇātipātādinā kāyakammantena samannāgatā| <hi rend="bold">aparisuddhakāyakammantasandosahetū</hi>ti <pb ed="V" n="1.0121"/> aparisuddhassa kāyakammantasaṅkhātassa attano dosassa hetu, aparisuddhakāyakammantakāraṇāti vuttaṃ hoti| <hi rend="bold">have</hi>ti ekaṃsavacane nipāto| <hi rend="bold">akusala</hi>nti sāvajjaṃ akkhemañca| <hi rend="bold">bhayabherava</hi>nti bhayañca bheravañca| cittutrāsassa ca bhayānakārammaṇassa cetaṃ adhivacanaṃ| tatra <pb ed="P" n="1.0114"/> <hi rend="bold">bhayaṃ</hi> sāvajjaṭṭhena akusalaṃ, <hi rend="bold">bheravaṃ</hi> akkhemaṭṭhenāti veditabbaṃ| <hi rend="bold">avhāyantī</hi>ti pakkosanti| kathaṃ? te hi pāṇātipātādīni katvā ‘‘mayaṃ ayuttamakamhā, sace no te jāneyyuṃ, yesaṃ aparajjhimhā, idāni anubandhitvā anayabyasanaṃ āpādeyyu’’nti araññaṃ pavisitvā gacchantare vā gumbantare vā nisīdanti| te ‘‘appamattakampi tiṇasaddaṃ vā paṇṇasaddaṃ vā sutvā, idānimhā naṭṭhā’’ti tasanti vittasanti, āgantvā parehi parivāritā viya baddhā vadhitā viya ca honti| evaṃ taṃ bhayabheravaṃ attani samāropanaṭṭhena avhāyanti pakkosanti|</p>

<p><hi rend="bold">na</hi> <pb ed="M" n="1.0118"/> <hi rend="bold">kho panāhaṃ…pe.… paṭisevāmī</hi>ti ahaṃ kho pana aparisuddhakāyakammanto hutvā araññavanapatthāni pantāni senāsanāni na paṭisevāmi| <hi rend="bold">ye hi vo</hi>ti ettha <hi rend="bold">vo</hi>ti nipātamattaṃ| <hi rend="bold">ariyā</hi> vuccanti buddhā ca buddhasāvakā ca| <hi rend="bold">parisuddhakāyakammantā</hi>ti īdisā hutvā| <hi rend="bold">tesamahaṃ aññataro</hi>ti tesaṃ ahampi eko aññataro| bodhisatto hi gahaṭṭhopi pabbajitopi parisuddhakāyakammantova hoti| <hi rend="bold">bhiyyo</hi>ti atirekatthe nipāto| <hi rend="bold">palloma</hi>nti pannalomataṃ, khemaṃ sotthibhāvanti attho| <hi rend="bold">āpādi</hi>nti āpajjiṃ, atirekaṃ sotthibhāvaṃ atirekena vā sotthibhāvamāpajjinti vuttaṃ hoti| <hi rend="bold">araññe vihārāyā</hi>ti araññe vihāratthāya|</p>

<p rend="centre">kāyakammantavārakathā niṭṭhitā|</p>

<p rend="subhead">vacīkammantavārādivaṇṇanā</p>

<p n="36"> esa nayo sabbattha| ayaṃ pana viseso, vacīkammantavāre tāva <hi rend="bold">aparisuddhavacīkammantā</hi>ti aparisuddhena musāvādādinā vacīkammantena samannāgatā| te kathaṃ bhayabheravaṃ avhāyanti? te musāvādena parassa atthaṃ bhañjitvā, pisuṇavācāya mittabhedaṃ katvā pharusavācāya paresaṃ parisamajjhe mammāni tuditvā niratthakavācāya parasattānaṃ kammante nāsetvā <pb ed="V" n="1.0122"/> ‘‘mayaṃ ayuttamakamhā, sace no te jāneyyuṃ, yesaṃ aparajjhimhā, idāni anubandhitvā anayabyasanaṃ pāpeyyu’’nti araññaṃ pavisitvā gacchantare vā gumbantare vā nisīdanti| te ‘‘appamattakampi tiṇasaddaṃ vā paṇṇasaddaṃ vā sutvā idānimhā naṭṭhā’’ti tasanti vittasanti āgantvā parehi parivāritā viya baddhā vadhitā viya ca honti| evaṃ taṃ bhayabheravaṃ <pb ed="P" n="1.0115"/> attani samāropanaṭṭhena avhāyanti, pakkosanti|</p>

<p>manokammantavāre <hi rend="bold">aparisuddhamanokammantā</hi>ti aparisuddhena abhijjhādinā manokammantena samannāgatā| te kathaṃ bhayabheravaṃ avhāyanti? te paresaṃ rakkhitagopitesu bhaṇḍesu abhijjhāvisamalobhaṃ uppādetvā parassa kujjhitvā parasatte micchādassanaṃ gāhāpetvā mayaṃ ayuttamakamhā…pe.… attani samāropanaṭṭhena avhāyanti pakkosanti|</p>

<p>ājīvavāre <pb ed="M" n="1.0119"/> <hi rend="bold">aparisuddhājīvā</hi>ti aparisuddhena vejjakammadūtakammavaḍḍhipayogādinā ekavīsatianesanabhedena ājīvena samannāgatā| te kathaṃ bhayabheravaṃ avhāyanti? te evaṃ jīvikaṃ kappetvā suṇanti – ‘‘sāsanasodhakā kira tepiṭakā bhikkhū sāsanaṃ sodhetuṃ nikkhantā, ajja vā sve vā idhāgamissantī’’ti araññaṃ pavisitvā gacchantare vā…pe.… tasanti vittasanti| te hi āgantvā parivāretvā gahitā viya odātavatthanivāsitā viya ca hontīti| sesaṃ tādisameva|</p>

<p n="37"> ito paraṃ <hi rend="bold">abhijjhālū</hi>tiādīsu kiñcāpi abhijjhābyāpādā manokammantena saṅgahitā tathāpi nīvaraṇavasena puna vuttāti veditabbā| tattha <hi rend="bold">abhijjhālū</hi>ti parabhaṇḍādiabhijjhāyanasīlā| <hi rend="bold">kāmesu tibbasārāgā</hi>ti vatthukāmesu bahalakilesarāgā, te kathaṃ bhayabheravaṃ avhāyanti? te avavatthitārammaṇā honti, tesaṃ avavatthitārammaṇānaṃ araññe viharantānaṃ divā diṭṭhaṃ rattiṃ bhayabheravaṃ hutvā upaṭṭhāti – ‘‘te ākulacittā appamattakenapi tasanti vittasanti, rajjuṃ vā lataṃ vā disvā sappasaññino honti, khāṇuṃ disvā yakkhasaññino, thalaṃ vā pabbataṃ vā disvā hatthisaññino sappādīhi anayabyasanaṃ āpāditā viya hontī’’ti| sesaṃ tādisameva|</p>

<p n="38"> <hi rend="bold">byāpannacittā</hi>ti <pb ed="V" n="1.0123"/> pakatibhāvavijahanena vipannacittā| kilesānugatañhi cittaṃ pakatibhāvaṃ vijahati, purāṇabhattabyañjanaṃ viya pūtikaṃ hoti| <hi rend="bold">paduṭṭhamanasaṅkappā</hi>ti paduṭṭhacittasaṅkappā, abhadrakena paresaṃ anatthajanakena cittasaṅkappena samannāgatāti vuttaṃ hoti| te kathaṃ bhayabheravaṃ avhāyanti? bhayabheravāvhāyanaṃ <pb ed="P" n="1.0116"/> ito pabhuti abhijjhāluvāre vuttanayeneva veditabbaṃ| yattha pana viseso bhavissati, tattha vakkhāma| <hi rend="bold">na kho panāhaṃ byāpannacitto</hi>ti ettha pana mettacitto ahaṃ hitacittoti dasseti, īdisā hi bodhisattā honti| evaṃ sabbattha vuttadosapaṭipakkhavasena bodhisattassa guṇā vaṇṇetabbā|</p>

<p n="39"> <hi rend="bold">thinamiddhapariyuṭṭhitā</hi>ti cittagelaññabhūtena thinena sesanāmakāyagelaññabhūtena middhena ca pariyuṭṭhitā, abhibhūtā gahitāti vuttaṃ hoti| te niddābahulā honti|</p>

<p n="40"> <hi rend="bold">uddhatā</hi>ti <pb ed="M" n="1.0120"/> uddhaccapakatikā vipphandamānacittā, uddhaccena hi ekārammaṇe cittaṃ vipphandati dhajayaṭṭhiyaṃ vātena paṭākā viya| <hi rend="bold">avūpasantacittā</hi>ti anibbutacittā, idha kukkuccaṃ gahetuṃ vaṭṭati|</p>

<p n="41"> <hi rend="bold">kaṅkhī vicikicchī</hi>ti ettha ekamevidaṃ pañcamaṃ nīvaraṇaṃ| kiṃ nu kho idanti ārammaṇaṃ kaṅkhanato kaṅkhā, idamevidanti nicchetuṃ asamatthabhāvato vicikicchāti vuccati, tena samannāgatā samaṇabrāhmaṇā ‘‘kaṅkhī vicikicchī’’ti vuttā|</p>

<p n="42"> <hi rend="bold">attukkaṃsanakā paravambhī</hi>ti ye attānaṃ ukkaṃsenti ukkhipanti, ucce ṭhāne ṭhapenti, parañca vambhenti garahanti nindanti, nīce ṭhāne ṭhapenti, tesametaṃ adhivacanaṃ| te kathaṃ bhayabheravaṃ avhāyanti? te parehi ‘‘asuko ca kira asuko ca attānaṃ ukkaṃsenti, amhe garahanti, dāse viya karonti, gaṇhatha ne’’ti anubaddhā palāyitvā araññaṃ pavisitvā gacchantare vā gumbantare vāti kāyakammantasadisaṃ vitthāretabbaṃ|</p>

<p n="43"> <hi rend="bold">chambhī</hi>ti kāyathambhanalomahaṃsanakarena thambhena samannāgatā| <hi rend="bold">bhīrukajātikā</hi>ti bhīrukapakatikā, gāmadārakā viya bhayabahulā asūrā kātarāti vuttaṃ hoti|</p>

<p n="44"> <hi rend="bold">lābhasakkārasiloka</hi>nti <pb ed="V" n="1.0124"/> ettha labbhatīti <hi rend="bold">lābho,</hi> catunnaṃ paccayānametaṃ adhivacanaṃ| <hi rend="bold">sakkāro</hi>ti sundarakāro, paccayā eva hi paṇītapaṇītā sundarasundarā ca abhisaṅkharitvā katā sakkārāti vuccanti| yā ca parehi attano gāravakiriyā pupphādīhi vā pūjā| <hi rend="bold">siloko</hi>ti vaṇṇabhaṇanaṃ etaṃ<pb ed="P" n="1.0117"/>, lābhañca sakkārañca silokañca <hi rend="bold">lābhasakkārasilokaṃ| nikāmayamānā</hi>ti patthayamānā| bhayabheravāvhāyanaṃ abhijjhāluvārasadisameva| tadatthadīpakaṃ panettha piyagāmikavatthuṃ kathenti –</p>

<p>eko kira piyagāmiko nāma bhikkhu samādinnadhutaṅgānaṃ bhikkhūnaṃ lābhaṃ disvā ‘‘ahampi dhutaṅgaṃ samādiyitvā lābhaṃ uppādemī’’ti cintetvā sosānikaṅgaṃ samādāya susāne vasati| athekadivasaṃ eko kammamutto jaraggavo divā gocare caritvā rattiṃ tasmiṃ susāne pupphagumbe sīsaṃ katvā romanthayamāno aṭṭhāsi| piyagāmiko rattiṃ caṅkamanā nikkhanto <pb ed="M" n="1.0121"/> tassa hanusaddaṃ sutvā cintesi ‘‘addhā maṃ lābhagiddho esa susāne vasatīti ñatvā devarājā viheṭhetuṃ āgato’’ti, so jaraggavassa purato añjaliṃ paggahetvā ‘‘sappurisa devarāja ajja me ekarattiṃ khama, sve paṭṭhāya na evaṃ karissāmī’’ti namassamāno sabbarattiṃ yācanto aṭṭhāsi| tato sūriye uṭṭhite taṃ disvā kattarayaṭṭhiyā paharitvā palāpesi ‘‘sabbarattiṃ maṃ bhiṃsāpesī’’ti|</p>

<p n="45"> <hi rend="bold">kusītā</hi>ti kosajjānugatā| <hi rend="bold">hīnavīriyā</hi>ti hīnā vīriyena virahitā viyuttā, nibbīriyāti vuttaṃ hoti| tattha kusītā kāyikavīriyārambhavirahitā honti, hīnavīriyā cetasikavīriyārambhavirahitā| te ārammaṇavavatthānamattampi kātuṃ na sakkonti| tesaṃ avavatthitārammaṇānanti sabbaṃ pubbasadisameva|</p>

<p n="46"> <hi rend="bold">muṭṭhassatī</hi>ti naṭṭhassatī| <hi rend="bold">asampajānā</hi>ti paññārahitā, imassa ca paṭipakkhe ‘‘upaṭṭhitassatīhamasmī’’ti vacanato satibhājaniyamevetaṃ| paññā panettha satidubbalyadīpanatthaṃ vuttā| duvidhā hi sati paññāsampayuttā paññāvippayuttā ca| tattha paññāsampayuttā balavatī, vippayuttā dubbalā, tasmā yadāpi tesaṃ sati hoti, tadāpi asampajānantā muṭṭhassatīyeva te, dubbalāya satiyā satikiccābhāvatoti etamatthaṃ dīpetuṃ ‘‘asampajānā’’ti vuttaṃ| te evaṃ <pb ed="V" n="1.0125"/> muṭṭhassatī asampajānā ārammaṇavavatthānamattampi kātuṃ na sakkontīti sabbaṃ pubbasadisameva|</p>

<p n="47"> <hi rend="bold">asamāhitā</hi>ti upacārappanāsamādhivirahitā| <hi rend="bold">vibbhantacittā</hi>ti ubbhantacittā| samādhivirahena laddhokāsena uddhaccena tesaṃ samādhivirahānaṃ cittaṃ nānārammaṇesu <pb ed="P" n="1.0118"/> paribbhamati, vanamakkaṭo viya vanasākhāsu uddhaccena ekārammaṇe vipphandati| pubbe vuttanayenena te evaṃ asamāhitā vibbhantacittā ārammaṇavavatthānamattampi kātuṃ na sakkontīti sabbaṃ pubbasadisameva|</p>

<p n="48"> <hi rend="bold">duppaññā</hi>ti nippaññānametaṃ adhivacanaṃ| paññā pana duṭṭhā nāma natthi| <hi rend="bold">eḷamūgā</hi>ti elamukhā, kha-kārassa ga-kāro kato| lālamukhāti vuttaṃ hoti| duppaññānañhi kathentānaṃ lālā mukhato galati, lālā ca elāti <pb ed="M" n="1.0122"/> vuccati| yathāha ‘‘passelamūgaṃ uragaṃ dujjivha’’nti| tasmā te ‘‘eḷamūgā’’ti vuccanti| ‘‘elamukhā’’tipi pāṭho| ‘‘elamugā’’ti keci paṭhanti, apare ‘‘elamukā’’tipi, sabbattha ‘‘elamukhā’’ti attho| te kathaṃ bhayabheravaṃ avhāyanti? te duppaññā eḷamūgā ārammaṇavavatthānamattampi kātuṃ na sakkonti| tesaṃ avavatthitārammaṇānaṃ araññe viharantānaṃ divā diṭṭhaṃ rattiṃ bhayabheravaṃ hutvā upaṭṭhāti ‘‘te ākulacittā appamattakenapi tasanti vittasanti, rajjuṃ vā lataṃ vā disvā sappasaññino honti, khāṇuṃ disvā yakkhasaññino, thalaṃ vā pabbataṃ vā disvā hatthisaññino sappādīhi anayavyasanaṃ āpāditā viya hontī’’ti| evaṃ taṃ bhayabheravaṃ attani samāropanaṭṭhena avhāyanti pakkosanti| <hi rend="bold">paññāsampannohamasmī</hi>ti ettha <hi rend="bold">paññāsampanno</hi>ti paññāya sampanno samannāgato, no ca kho vipassanāpaññāya, na maggapaññāya, apica kho pana imesu soḷasasu ṭhānesu ārammaṇavavatthānapaññāyāti attho| sesaṃ sabbattha vuttanayamevāti|</p>

<p rend="centre">vacīkammantavārādivaṇṇanā niṭṭhitā|</p>

<p rend="centre">soḷasaṭṭhānārammaṇapariggaho niṭṭhito|</p>

<p rend="subhead">bhayabheravasenāsanādivaṇṇanā</p>

<p n="49"> <hi rend="bold">tassa</hi> <pb ed="V" n="1.0126"/> <hi rend="bold">mayha</hi>nti ko anusandhi? bodhisatto kira imāni soḷasārammaṇāni pariggaṇhanto ca bhayabheravaṃ adisvā bhayabheravaṃ nāma evarūpāsu rattīsu evarūpe senāsane ca paññāyati, handa naṃ tatthāpi gavesissāmīti bhayabheravagavesanamakāsi, etamatthaṃ bhagavā idāni brāhmaṇassa dassento <hi rend="bold">tassa mayha</hi>ntiādimāha|</p>

<p>tattha <hi rend="bold">yā tā</hi>ti ubhayametaṃ rattīnaṃyeva uddesaniddesavacanaṃ| <hi rend="bold">abhiññātā</hi>ti <pb ed="P" n="1.0119"/> ettha <hi rend="bold">abhī</hi>ti lakkhaṇatthe upasaggo| tasmā abhiññātāti candapāripūriyā candaparikkhayenāti evamādīhi lakkhaṇehi ñātāti veditabbā| <hi rend="bold">abhilakkhitā</hi>ti ettha upasaggamattameva, tasmā abhilakkhitāti lakkhaṇīyā icceva attho, uposathasamādānadhammassavanapūjāsakkārādikaraṇatthaṃ lakkhetabbā sallakkhetabbā upalakkhetabbāti vuttaṃ hoti|</p>

<p><hi rend="bold">cātuddasī</hi>ti <pb ed="M" n="1.0123"/> pakkhassa paṭhamadivasato pabhuti catuddasannaṃ pūraṇī ekā ratti| evaṃ <hi rend="bold">pañcadasī aṭṭhamī</hi> ca| <hi rend="bold">pakkhassā</hi>ti sukkapakkhassa kaṇhapakkhassa ca| etā tisso tisso katvā cha rattiyo, tasmā sabbattha pakkhavacanaṃ yojetabbaṃ ‘‘pakkhassa cātuddasī pakkhassa pañcadasī pakkhassa aṭṭhamī’’ti| atha pañcamī kasmā na gahitāti? asabbakālikattā| buddhe kira bhagavati anuppannepi uppajjitvā aparinibbutepi pañcamī anabhilakkhitāyeva, parinibbute pana dhammasaṅgāhakattherā cintesuṃ ‘‘dhammassavanaṃ cirena hotī’’ti| tato sammannitvā pañcamīti dhammassavanadivasaṃ ṭhapesuṃ, tato pabhuti sā abhilakkhitā jātā, evaṃ asabbakālikattā ettha na gahitāti|</p>

<p><hi rend="bold">tathārūpāsū</hi>ti tathāvidhāsu| <hi rend="bold">ārāmacetiyānī</hi>ti pupphārāmaphalārāmādayo ārāmā eva ārāmacetiyāni| cittīkataṭṭhena hi <hi rend="bold">cetiyānī</hi>ti vuccanti, pūjanīyaṭṭhenāti vuttaṃ hoti| <hi rend="bold">vanacetiyānī</hi>ti baliharaṇavanasaṇḍasubhagavanadevasālavanādīni vanāniyeva vanacetiyāni| <hi rend="bold">rukkhacetiyānī</hi>ti gāmanigamādidvāresu pūjanīyarukkhāyeva rukkhacetiyāni| lokiyā hi dibbādhivatthāti vā maññamānā tesuyeva vā dibbasaññino hutvā ārāmavanarukkhe cittīkaronti<pb ed="V" n="1.0127"/>, pūjenti, tena te sabbepi <hi rend="bold">cetiyānī</hi>ti vuccanti| <hi rend="bold">bhiṃsanakānī</hi>ti bhayajanakāni, passatopi suṇatopi bhayaṃ janenti| <hi rend="bold">salomahaṃsānī</hi>ti saheva lomahaṃsena vattanti, pavisamānasseva lomahaṃsajananato| <hi rend="bold">appeva nāma passeyya</hi>nti api nāma taṃ bhayabheravaṃ passeyyameva| <hi rend="bold">aparena samayenā</hi>ti, ‘‘etadahosi yaṃnūnāha’’nti evaṃ cintitakālato paṭṭhāya aññena kālena|</p>

<p><hi rend="bold">tattha ca me brāhmaṇa viharato</hi>ti <pb ed="P" n="1.0120"/> tathārūpesu senāsanesu yaṃ yaṃ manussānaṃ āyācanupahārakaraṇārahaṃ yakkhaṭṭhānaṃ pupphadhūpamaṃsaruhiravasāmedapihakapapphāsasurāmerayādīhi okiṇṇakilinnadharaṇitalaṃ ekanipātaṃ viya yakkharakkhasapisācānaṃ, yaṃ divāpi passantānaṃ hadayaṃ maññe phalati, taṃ ṭhānaṃ sandhāyāha ‘‘tattha ca me, brāhmaṇa, viharato’’ti| <hi rend="bold">mago vā āgacchatī</hi>ti siṅgāni vā khurāni vā koṭṭento gokaṇṇakhaggadīpivarāhādibhedo mago vā āgacchati, sabbacatuppadānañhi idha <hi rend="bold">mago</hi>ti nāmaṃ| katthaci pana kāḷasiṅgālopi vuccati| yathāha –</p>

<p rend="gatha1">‘‘usabhasseva <pb ed="M" n="1.0124"/> te khandho, sīhasseva vijambhitaṃ|</p>

<p rend="gathalast">magarāja namo tyatthu, api kiñci labhāmase’’ti|| (jā. 1.3.133)|</p>

<p><hi rend="bold">moro vā kaṭṭhaṃ pātetī</hi>ti moro vā sukkhakaṭṭhaṃ rukkhato cāletvā pāteti| moraggahaṇena ca idha sabbapakkhiggahaṇaṃ adhippetaṃ, tena yo koci pakkhīti vuttaṃ hoti| atha vā moro vāti vā saddena añño vā koci pakkhīti| esa nayo purime magaggahaṇepi| <hi rend="bold">vāto vā paṇṇakasaṭaṃ eretī</hi>ti vāto vā paṇṇakacavaraṃ ghaṭṭeti| <hi rend="bold">etaṃ nūna taṃ bhayabheravaṃ āgacchatī</hi>ti yametaṃ āgacchati, taṃ bhayabheravaṃ nūnāti| ito pabhuti ca ārammaṇameva bhayabheravanti veditabbaṃ| parittassa ca adhimattassa ca bhayassa ārammaṇattā sukhārammaṇaṃ rūpaṃ sukhamiva| <hi rend="bold">kiṃ nu kho ahaṃ aññadatthu bhayapaṭikaṅkhī viharāmī</hi>ti ahaṃ kho kiṃ kāraṇaṃ ekaṃseneva bhayaṃ ākaṅkhamāno icchamāno hutvā viharāmi|</p>

<p><hi rend="bold">yathābhūtaṃ yathābhūtassā</hi>ti yena yena iriyāpathena bhūtassa bhavitassa sato vattamānassa samaṅgībhūtassa <pb ed="V" n="1.0128"/> vā| <hi rend="bold">me</hi>ti mama santike| <hi rend="bold">tathābhūtaṃ tathābhūto vā</hi>ti tena teneva iriyāpathena bhūto bhavito santo vattamāno samaṅgībhūto vāti attho| <hi rend="bold">so kho ahaṃ…pe.… paṭivinemī</hi>ti bodhisattassa kira caṅkamantassa tasmiṃ magasiṅgakhurasaddādibhede bhayabheravārammaṇe āgate neva mahāsatto tiṭṭhati, na <pb ed="P" n="1.0121"/> nisīdati na sayati, atha kho caṅkamantova parivīmaṃsanto parivicinanto bhayabheravaṃ na passati, magasiṅgakhurasaddādimattameva cetaṃ hoti, so taṃ ñatvā idaṃ nāmetaṃ, na bhayabheravanti tato tiṭṭhati vā nisīdati vā sayati vā| etamatthaṃ dassento ‘‘so kho aha’’ntiādimāha| esa nayo sabbapeyyālesu| ito parañca iriyāpathapaṭipāṭiyā avatvā āsannapaṭipāṭiyā iriyāpathā vuttāti veditabbā, caṅkamantassa hi bhayabherave āgate na ṭhito na nisinno na nipanno ṭhitassāpi āgate na caṅkamīti evaṃ tassa āsannapaṭipāṭiyā vuttāti|</p>

<p rend="centre">bhayabheravasenāsanādivaṇṇanā niṭṭhitā|</p>

<p rend="subhead">asammohavihāravaṇṇanā</p>

<p n="50"> evaṃ <pb ed="M" n="1.0125"/> bhiṃsanakesupi ṭhānesu attano bhayabheravābhāvaṃ dassetvā idāni jhāyīnaṃ sammohaṭṭhānesu attano asammohavihāraṃ dassetuṃ <hi rend="bold">santi kho pana, brāhmaṇā</hi>tiādimāha|</p>

<p>tattha <hi rend="bold">santī</hi>ti atthi saṃvijjanti upalabbhanti| <hi rend="bold">rattiṃyeva samāna</hi>nti rattiṃyeva santaṃ, <hi rend="bold">divāti sañjānantī</hi>ti ‘‘divaso aya’’nti sañjānanti| <hi rend="bold">divāyeva samāna</hi>nti divasaṃyeva santaṃ| <hi rend="bold">rattīti sañjānantī</hi>ti ‘‘ratti aya’’nti sañjānanti| kasmā panete evaṃsaññino hontīti| vuṭṭhānakosallābhāvato vā sakuṇarutato vā| kathaṃ? idhekacco odātakasiṇalābhī divā parikammaṃ katvā divā samāpanno divāyeva vuṭṭhahāmīti manasikāraṃ uppādeti, no ca kho addhānaparicchede kusalo hoti| so divasaṃ atikkamitvā rattibhāge vuṭṭhāti| odātakasiṇapharaṇavasena cassa visadaṃ hoti vibhūtaṃ suvibhūtaṃ| so, divā vuṭṭhahāmīti uppāditamanasikāratāya odātakasiṇapharaṇavisadavibhūtatāya ca rattiṃyeva samānaṃ divāti sañjānāti| idha panekacco nīlakasiṇalābhī rattiṃ parikammaṃ katvā rattiṃ samāpanno rattiṃyeva vuṭṭhahāmīti <pb ed="V" n="1.0129"/> manasikāraṃ uppādeti, no ca kho addhānaparicchede kusalo hoti| so rattiṃ atikkamitvā divasabhāge vuṭṭhāti| nīlakasiṇapharaṇavasena cassa avisadaṃ hoti avibhūtaṃ| so rattiṃ vuṭṭhahāmīti uppāditamanasikāratāya nīlakasiṇapharaṇāvisadāvibhūtatāya ca divāyeva samānaṃ rattīti sañjānāti| evaṃ tāva vuṭṭhānakosallābhāvato evaṃsaññino honti|</p>

<p>sakuṇarutato pana idhekacco antosenāsane nisinno hoti| atha divā ravanakasakuṇā kākādayo candālokena divāti <pb ed="P" n="1.0122"/> maññamānā rattiṃ ravanti, aññehi vā kāraṇehi| so tesaṃ saddaṃ sutvā rattiṃyeva samānaṃ divāti sañjānāti| idha panekacco pabbatantare gambhīrāya ghanavanappaṭicchannāya giriguhāya sattāhavaddalikāya vattamānāya antarahitasūriyāloke kāle nisinno hoti| atha rattiṃ ravanakasakuṇā ulūkādayo majjhanhikasamayepi tattha tattha samandhakāre nilīnā rattisaññāya vā aññehi vā kāraṇehi ravanti| so tesaṃ saddaṃ sutvā divāyeva samānaṃ rattīti sañjānāti| evaṃ sakuṇarutato evaṃsaññino hontīti| <hi rend="bold">idamaha</hi>nti idaṃ ahaṃ evaṃ sañjānanaṃ<pb ed="M" n="1.0126"/>| <hi rend="bold">sammohavihārasmiṃ vadāmī</hi>ti sammohavihārapariyāpannaṃ antogadhaṃ, sammohavihārānaṃ aññataraṃ vadāmīti vuttaṃ hoti|</p>

<p><hi rend="bold">ahaṃ kho pana brāhmaṇa…pe.… sañjānāmī</hi>ti pākaṭo bodhisattassa rattindivaparicchedo sattāhavaddalepi candimasūriyesu adissamānesupi jānātiyeva ‘‘ettakaṃ purebhattakālo gato, ettakaṃ pacchābhattakālo, ettakaṃ paṭhamayāmo, ettakaṃ majjhimayāmo, ettakaṃ pacchimayāmo’’ti, tasmā evamāha| anacchariyañcetaṃ yaṃ pūritapāramī bodhisatto evaṃ jānāti| padesañāṇe ṭhitānaṃ sāvakānampi hi rattindivaparicchedo pākaṭo hoti|</p>

<p>kalyāṇiyamahāvihāre kira godattatthero dvaṅgulakāle bhattaṃ gahetvā aṅgulakāle bhuñjati| sūriye adissamānepi pātoyeva senāsanaṃ pavisitvā tāya velāya nikkhamati| ekadivasaṃ ārāmikā ‘‘sve therassa nikkhamanakāle passāmā’’ti bhattaṃ sampādetvā kālatthambhamūle nisīdiṃsu| thero dvaṅgulakāleyeva nikkhamati| tato pabhuti kira sūriye adissamānepi therassa nikkhamanasaññāya eva bheriṃ ākoṭenti|</p>

<p>ajagaravihārepi <pb ed="V" n="1.0130"/> kāḷadevatthero antovasse yāmagaṇḍikaṃ paharati, āciṇṇametaṃ therassa| na ca yāmayantanāḷikaṃ payojeti, aññe bhikkhū payojenti| atha nikkhante paṭhame yāme there muggaraṃ gahetvā ṭhitamatteyeva ekaṃ dve vāre paharanteyeva vā yāmayantaṃ patati, evaṃ tīsu yāmesu samaṇadhammaṃ katvā thero pātoyeva gāmaṃ pavisitvā piṇḍapātaṃ ādāya vihāraṃ āgantvā bhojanavelāya <pb ed="P" n="1.0123"/> pattaṃ gahetvā divā vihāraṭṭhānaṃ gantvā samaṇadhammaṃ karoti| bhikkhū kālatthambhaṃ disvā therassa adisvā āgamanatthāya pesenti| so bhikkhu theraṃ divā vihāraṭṭhānā nikkhamantameva vā antarāmagge vā passati| evaṃ padesañāṇe ṭhitānaṃ sāvakānampi rattindivaparicchedo pākaṭo hoti, kimaṅgaṃ pana bodhisattānanti|</p>

<p><hi rend="bold">yaṃ kho taṃ brāhmaṇa…pe.… vadeyyā</hi>ti ettha pana ‘‘yaṃ kho taṃ, brāhmaṇa, asammohadhammo satto loke uppanno…pe.… sukhāya devamanussāna’’nti vacanaṃ <pb ed="M" n="1.0127"/> vadamāno koci sammā vadeyya, sammā vadamāno siyā, na vitathavādī assa| mameva taṃ vacanaṃ vadamāno sammā vadeyya, sammā vadamāno siyā, na vitathavādī assāti evaṃ padasambandho veditabbo|</p>

<p>tattha <hi rend="bold">asammohadhammo</hi>ti asammohasabhāvo| <hi rend="bold">loke</hi>ti manussaloke| <hi rend="bold">bahujanahitāyā</hi>ti bahujanassa hitatthāya, paññāsampattiyā diṭṭhadhammikasamparāyikahitūpadesakoti| <hi rend="bold">bahujanasukhāyā</hi>ti bahujanassa sukhatthāya, cāgasampattiyā upakaraṇasukhassa dāyakoti| <hi rend="bold">lokānukampāyā</hi>ti lokassa anukampatthāya, mettākaruṇāsampattiyā mātāpitaro viya lokassa rakkhitā gopayitāti| <hi rend="bold">atthāya hitāya sukhāya devamanussāna</hi>nti idha devamanussaggahaṇena ca bhabbapuggalaveneyyasatteyeva gahetvā tesaṃ nibbānamaggaphalādhigamāya attano uppattiṃ dassetīti veditabbo| <hi rend="bold">atthāyā</hi>ti hi vutte paramatthatthāya nibbānāyāti vuttaṃ hoti| <hi rend="bold">hitāyā</hi>ti vutte taṃ sampāpakamaggatthāyāti vuttaṃ hoti, nibbānasampāpakamaggato hi uttari hitaṃ nāma natthi| <hi rend="bold">sukhāyā</hi>ti vutte phalasamāpattisukhatthāyāti vuttaṃ hoti, tato uttari sukhābhāvato| vuttañcetaṃ ‘‘ayaṃ samādhi paccuppannasukho ceva āyatiñca sukhavipāko’’ti (dī. ni. 3.355; a. ni. 5.27; vibha. 804)|</p>

<p rend="centre">asammohavihāravaṇṇanā niṭṭhitā|</p>

<p rend="subhead">pubbabhāgapaṭipadādivaṇṇanā</p>

<p n="51"> evaṃ <pb ed="V" n="1.0131"/> bhagavā buddhaguṇapaṭilābhāvasānaṃ attano asammohavihāraṃ brāhmaṇassa dassetvā idāni yāya paṭipadāya taṃ koṭippattaṃ asammohavihāraṃ adhigato, taṃ pubbabhāgato pabhuti dassetuṃ <hi rend="bold">āraddhaṃ kho pana me brāhmaṇā</hi>tiādimāha|</p>

<p>keci panāhu ‘‘imaṃ asammohavihāraṃ sutvā brāhmaṇassa cittamevaṃ uppannaṃ ‘kāya nu kho paṭipadāya imaṃ patto’ti, tassa cittamaññāya imāyāhaṃ paṭipadāya imaṃ uttamaṃ asammohavihāraṃ pattoti dassento evamāhā’’ti|</p>

<p>tattha <pb ed="M" n="1.0128"/><pb ed="P" n="1.0124"/> <hi rend="bold">āraddhaṃ kho pana me, brāhmaṇa, vīriyaṃ ahosī</hi>ti, brāhmaṇa, na mayā ayaṃ uttamo asammohavihāro kusītena muṭṭhassatinā sāraddhakāyena vikkhittacittena vā adhigato, apica kho tadadhigamāya āraddhaṃ kho pana me vīriyaṃ ahosi, bodhimaṇḍe nisinnena mayā caturaṅgavīriyaṃ āraddhaṃ ahosi, paggahitaṃ asithilappavattitanti vuttaṃ hoti| āraddhattāyeva ca metaṃ <hi rend="bold">asallīnaṃ</hi> ahosi|</p>

<p><hi rend="bold">upaṭṭhitā sati asammuṭṭhā</hi>ti na kevalañca vīriyameva, satipi me ārammaṇābhimukhībhāvena upaṭṭhitā ahosi| upaṭṭhitattāyeva ca asammuṭṭhā| <hi rend="bold">passaddho kāyo</hi>ti kāyacittappassaddhisambhavena kāyopi me passaddho ahosi| tattha yasmā nāmakāye passaddhe rūpakāyopi passaddhoyeva hoti, tasmā nāmakāyo rūpakāyoti avisesetvāva passaddho kāyoti vuttaṃ| <hi rend="bold">asāraddho</hi>ti so ca kho passaddhattāyeva asāraddho, vigatadarathoti vuttaṃ hoti| <hi rend="bold">samāhitaṃ cittaṃ ekagga</hi>nti cittampi me sammā āhitaṃ suṭṭhu ṭhapitaṃ appitaṃ viya ahosi| samāhitattā eva ca ekaggaṃ acalaṃ nipphandananti, ettāvatā jhānassa pubbabhāgapaṭipadā kathitā hoti|</p>

<p>idāni imāya paṭipadāya adhigataṃ paṭhamajjhānaṃ ādiṃ katvā vijjāttayapariyosānaṃ visesaṃ dassento <hi rend="bold">so kho aha</hi>ntiādimāha| tattha <hi rend="bold">vivicceva kāmehi…pe.… catutthajjhānaṃ upasampajja</hi> <pb ed="V" n="1.0132"/> <hi rend="bold">vihāsi</hi>nti ettha tāva yaṃ vattabbaṃ siyā, taṃ sabbaṃ visuddhimagge pathavīkasiṇakathāyaṃ vuttaṃ| kevalañhi tattha ‘‘upasampajja viharatī’’ti āgataṃ, idha ‘‘vihāsi’’nti, ayameva viseso| kiṃ katvā pana bhagavā imāni jhānāni upasampajja vihāsīti, kammaṭṭhānaṃ bhāvetvā| kataraṃ? ānāpānassatikammaṭṭhānaṃ|</p>

<p>imāni ca pana cattāri jhānāni kesañci cittekaggatatthāni honti, kesañci vipassanāpādakāni, kesañci abhiññāpādakāni, kesañci nirodhapādakāni, kesañci bhavokkamanatthāni| tattha khīṇāsavānaṃ cittekaggatatthāni honti| te hi samāpajjitvā <pb ed="P" n="1.0125"/> ekaggacittā sukhaṃ divasaṃ viharissāmāti iccevaṃ kasiṇaparikammaṃ katvā aṭṭha samāpattiyo nibbattenti| sekkhaputhujjanānaṃ samāpattito vuṭṭhāya samāhitena cittena vipassissāmāti nibbattentānaṃ vipassanāpādakāni honti| ye pana aṭṭha samāpattiyo nibbattetvā abhiññāpādakajjhānaṃ samāpajjitvā samāpattito vuṭṭhāya ‘‘ekopi <pb ed="M" n="1.0129"/> hutvā bahudhā hotī’’ti (dī. ni. 1.238; paṭi. ma. 1.102) vuttanayā abhiññāyo patthentā nibbattenti, tesaṃ abhiññāpādakāni honti| ye pana aṭṭha samāpattiyo nibbattetvā nirodhasamāpattiṃ samāpajjitvā sattāhaṃ acittā hutvā diṭṭheva dhamme nirodhaṃ nibbānaṃ patvā sukhaṃ viharissāmāti nibbattenti, tesaṃ nirodhapādakāni honti| ye pana aṭṭha samāpattiyo nibbattetvā aparihīnajjhānā brahmaloke uppajjissāmāti nibbattenti, tesaṃ bhavokkamanatthāni honti|</p>

<p>bhagavatā panidaṃ catutthajjhānaṃ bodhirukkhamūle nibbattitaṃ, taṃ tassa vipassanāpādakañceva ahosi abhiññāpādakañca sabbakiccasādhakañca, sabbalokiyalokuttaraguṇadāyakanti veditabbaṃ|</p>

<p rend="centre">pubbabhāgapaṭipadādivaṇṇanā niṭṭhitā|</p>

<p rend="subhead">pubbenivāsakathāvaṇṇanā</p>

<p n="52"> yesañca <pb ed="V" n="1.0133"/> guṇānaṃ dāyakaṃ ahosi, tesaṃ ekadesaṃ dassento <hi rend="bold">so evaṃ samāhite citte</hi>tiādimāha| tattha dvinnaṃ vijjānaṃ anupadavaṇṇanā ceva bhāvanānayo ca visuddhimagge vitthārito| kevalañhi tattha ‘‘so evaṃ samāhite citte…pe.… abhininnāmetī’’ti vuttaṃ, idha ‘‘abhininnāmesi’’nti| <hi rend="bold">ayaṃ kho me brāhmaṇā</hi>ti ayañca appanāvāro tattha anāgatoti ayameva viseso| tattha <hi rend="bold">so</hi>ti so ahaṃ| <hi rend="bold">abhininnāmesi</hi>nti abhinīhariṃ| abhininnāmesinti ca vacanato <hi rend="bold">so</hi>ti ettha so ahanti evamattho veditabbo|</p>

<p>yasmā cidaṃ bhagavato vasena pubbenivāsānussatiñāṇaṃ āgataṃ, tasmā ‘‘so tato cuto idhūpapanno’’ti ettha evaṃ yojanā veditabbā| ettha hi <hi rend="bold">so tato cuto</hi>ti paṭinivattantassa paccavekkhaṇaṃ| tasmā <hi rend="bold">idhūpapanno</hi>ti imissā idhūpapattiyā anantaraṃ| <hi rend="bold">amutra udapādi</hi>nti tusitabhavanaṃ sandhāyāhāti veditabbo| <hi rend="bold">tatrāpāsiṃ evaṃnāmo</hi>ti tatrāpi tusitabhavane setaketu nāma devaputto ahosiṃ| <hi rend="bold">evaṃgotto</hi>ti tāhi devatāhi saddhiṃ ekagotto| <hi rend="bold">evaṃvaṇṇo</hi>ti suvaṇṇavaṇṇo| <hi rend="bold">evamāhāro</hi>ti dibbasudhāhāro| <hi rend="bold">evaṃsukhadukkhappaṭisaṃvedī</hi>ti evaṃ dibbasukhapaṭisaṃvedī| dukkhaṃ pana saṅkhāradukkhamattameva<pb ed="P" n="1.0126"/>| <hi rend="bold">evamāyupariyanto</hi>ti evaṃ sattapaññāsavassakoṭisaṭṭhivassasatasahassāyupariyanto| <hi rend="bold">so</hi> <pb ed="M" n="1.0130"/> <hi rend="bold">tato cuto</hi>ti so ahaṃ tato tusitabhavanato cuto| <hi rend="bold">idhūpapanno</hi>ti idha mahāmāyāya deviyā kucchimhi nibbatto|</p>

<p><hi rend="bold">ayaṃ kho me brāhmaṇā</hi>tiādīsu <hi rend="bold">me</hi>ti mayā| <hi rend="bold">vijjā</hi>ti viditakaraṇaṭṭhena vijjā| kiṃ viditaṃ karoti? pubbenivāsaṃ| <hi rend="bold">avijjā</hi>ti tasseva pubbenivāsassa aviditakaraṇaṭṭhena tappaṭicchādako moho vuccati| <hi rend="bold">tamo</hi>ti sveva moho paṭicchādakaṭṭhena ‘‘tamo’’ti vuccati| <hi rend="bold">āloko</hi>ti sāyeva vijjā obhāsakaraṇaṭṭhena ‘‘āloko’’ti vuccati| ettha ca vijjā adhigatāti ayaṃ attho, sesaṃ pasaṃsāvacanaṃ| yojanā panettha ayaṃ kho me vijjā adhigatā, tassa me adhigatavijjassa avijjā vihatā, vinaṭṭhāti attho| kasmā? yasmā vijjā uppannā| esa nayo itarasmimpi padadvaye|</p>

<p><hi rend="bold">yathā</hi> <pb ed="V" n="1.0134"/> <hi rend="bold">ta</hi>nti ettha <hi rend="bold">yathā</hi>ti opamme| <hi rend="bold">ta</hi>nti nipāto| satiyā avippavāsena <hi rend="bold">appamattassa</hi>| vīriyātāpena <hi rend="bold">ātāpino</hi>| kāye ca jīvite ca anapekkhatāya <hi rend="bold">pahitattassa,</hi> pesitattassāti attho| idaṃ vuttaṃ hoti ‘‘yathā appamattassa ātāpino pahitattassa viharato avijjā vihaññeyya, vijjā uppajjeyya| tamo vihaññeyya, āloko uppajjeyya| evameva mama avijjā vihatā, vijjā uppannā| tamo vihato, āloko uppanno| etassa me padhānānuyogassa anurūpameva phalaṃ laddha’’nti|</p>

<p rend="centre">pubbenivāsakathāvaṇṇanā niṭṭhitā|</p>

<p rend="subhead">dibbacakkhuñāṇakathāvaṇṇanā</p>

<p n="53"> cutūpapātakathāyaṃ yasmā idha bhagavato vasena pāḷi āgatā, tasmā ‘‘passāmi pajānāmī’’ti vuttaṃ, ayaṃ viseso| sesaṃ visuddhimagge vuttasadisameva|</p>

<p>ettha pana <hi rend="bold">vijjā</hi>ti dibbacakkhuñāṇavijjā| <hi rend="bold">avijjā</hi>ti sattānaṃ cutipaṭisandhipaṭicchādikā avijjā| sesaṃ vuttanayamevāti| yasmā ca pūritapāramīnaṃ mahāsattānaṃ parikammakiccaṃ nāma natthi| te hi citte abhininnāmitamatteyeva anekavihitaṃ <pb ed="M" n="1.0131"/> pubbenivāsaṃ anussaranti, dibbena cakkhunā satte passanti| tasmā yo tattha parikammaṃ ādiṃ katvā bhāvanānayo vutto, na tena idha atthoti|</p>

<p rend="centre">dibbacakkhuñāṇakathāvaṇṇanā niṭṭhitā|</p>

<p rend="subhead">āsavakkhayañāṇakathāvaṇṇanā</p>

<p n="54"> tatiyavijjāya <hi rend="bold">so evaṃ samāhite citte</hi>ti vipassanāpādakaṃ catutthajjhānacittaṃ veditabbaṃ| <hi rend="bold">āsavānaṃ khayañāṇāyā</hi>ti <pb ed="P" n="1.0127"/> arahattamaggañāṇatthāya| arahattamaggo hi āsavavināsanato āsavānaṃ khayoti vuccati, tatra cetaṃ ñāṇaṃ, tappariyāpannattāti| <hi rend="bold">cittaṃ abhininnāmesi</hi>nti <pb ed="V" n="1.0135"/> vipassanācittaṃ abhinīhariṃ| <hi rend="bold">so idaṃ dukkha</hi>nti evamādīsu ‘‘ettakaṃ dukkhaṃ, na ito bhiyyo’’ti sabbampi dukkhasaccaṃ sarasalakkhaṇapaṭivedhena yathābhūtaṃ abbhaññāsiṃ jāniṃ paṭivijjhiṃ| tassa ca dukkhassa nibbattikaṃ taṇhaṃ <hi rend="bold">ayaṃ dukkhasamudayo</hi>ti| tadubhayampi yaṃ ṭhānaṃ patvā nirujjhati, taṃ tesaṃ appavattiṃ nibbānaṃ <hi rend="bold">ayaṃ dukkhanirodho</hi>ti| tassa sampāpakaṃ ariyamaggaṃ <hi rend="bold">ayaṃ dukkhanirodhagāminī paṭipadā</hi>ti sarasalakkhaṇapaṭivedhena yathābhūtaṃ abbhaññāsiṃ jāniṃ paṭivijjhinti evamattho veditabbo|</p>

<p>evaṃ sarūpato saccāni dassetvā idāni kilesavasena pariyāyato dassento <hi rend="bold">ime āsavā</hi>tiādimāha| <hi rend="bold">tassa me evaṃ jānato evaṃ passato</hi>ti tassa mayhaṃ evaṃ jānantassa evaṃ passantassa| saha vipassanāya koṭippattaṃ maggaṃ katheti| <hi rend="bold">kāmāsavā</hi>ti kāmāsavato| <hi rend="bold">vimuccitthā</hi>ti iminā phalakkhaṇaṃ dasseti, maggakkhaṇe hi cittaṃ vimuccati, phalakkhaṇe vimuttaṃ hoti| <hi rend="bold">vimuttasmiṃ vimuttamiti ñāṇa</hi>nti iminā paccavekkhaṇañāṇaṃ dasseti| <hi rend="bold">khīṇā jātī</hi>tiādīhi tassa bhūmiṃ, tena hi ñāṇena bhagavā paccavekkhanto ‘‘khīṇā jātī’’tiādīni abbhaññāsi| katamā pana bhagavato jāti khīṇā, kathañca naṃ abbhaññāsīti? na tāvassa atītā jāti khīṇā, pubbeva khīṇattā, na anāgatā, anāgate vāyāmābhāvato, na paccuppannā, vijjamānattā| yā pana maggassa abhāvitattā uppajjeyya ekacatupañcavokārabhavesu ekacatupañcakkhandhabhedā jāti, sā maggassa bhāvitattā anuppādadhammataṃ āpajjanena khīṇā, taṃ so maggabhāvanāya pahīnakilese paccavekkhitvā ‘‘kilesābhāve vijjamānampi kammaṃ āyatiṃ appaṭisandhikaṃ hotī’’ti jānanto abbhaññāsi|</p>

<p><hi rend="bold">vusita</hi>nti <pb ed="M" n="1.0132"/> vutthaṃ parivutthaṃ, kataṃ caritaṃ niṭṭhitanti attho| <hi rend="bold">brahmacariya</hi>nti maggabrahmacariyaṃ, puthujjanakalyāṇakena hi saddhiṃ sattasekkhā brahmacariyavāsaṃ vasanti nāma, khīṇāsavo vutthavāso| tasmā bhagavā attano brahmacariyavāsaṃ paccavekkhanto ‘‘vusitaṃ brahmacariya’’nti abbhaññāsi| <hi rend="bold">kataṃ karaṇīya</hi>nti catūsu <pb ed="P" n="1.0128"/> saccesu catūhi maggehi pariññāpahānasacchikiriyābhāvanāvasena soḷasavidhampi kiccaṃ niṭṭhāpitanti attho| puthujjanakalyāṇakādayo hi taṃ kiccaṃ karonti, khīṇāsavo katakaraṇīyo| tasmā bhagavā attano karaṇīyaṃ paccavekkhanto ‘‘kataṃ karaṇīya’’nti abbhaññāsi|</p>

<p><hi rend="bold">nāparaṃ</hi> <pb ed="V" n="1.0136"/> <hi rend="bold">itthattāyā</hi>ti idāni puna itthabhāvāya evaṃsoḷasakiccabhāvāya, kilesakkhayāya vā maggabhāvanākiccaṃ me natthīti abbhaññāsi| atha vā <hi rend="bold">itthattāyā</hi>ti itthabhāvato imasmā evaṃpakārā idāni vattamānakkhandhasantānā aparaṃ khandhasantānaṃ mayhaṃ natthi| ime pana pañcakkhandhā pariññātā tiṭṭhanti chinnamūlakā rukkhā viya| te carimakaviññāṇanirodhena anupādāno viya jātavedo nibbāyissantīti abbhaññāsi|</p>

<p>idāni evaṃ paccavekkhaṇañāṇapariggahitaṃ āsavānaṃ khayañāṇādhigamaṃ brāhmaṇassa dassento, <hi rend="bold">ayaṃ kho me brāhmaṇā</hi>tiādimāha| tattha <hi rend="bold">vijjā</hi>ti arahattamaggañāṇavijjā| <hi rend="bold">avijjā</hi>ti catusaccapaṭicchādikā avijjā| sesaṃ vuttanayameva| ettāvatā ca pubbenivāsañāṇena atītaṃsañāṇaṃ, dibbacakkhunā paccuppannānāgataṃsañāṇaṃ, āsavakkhayena sakalalokiyalokuttaraguṇanti evaṃ tīhi vijjāhi sabbepi sabbaññuguṇe saṅgahetvā pakāsento attano asammohavihāraṃ brāhmaṇassa dassesi|</p>

<p rend="centre">āsavakkhayañāṇakathāvaṇṇanā niṭṭhitā|</p>

<p rend="subhead">araññavāsakāraṇavaṇṇanā</p>

<p n="55"> evaṃ vutte kira brāhmaṇo cintesi – ‘‘samaṇo gotamo sabbaññutaṃ paṭijānāti, ajjāpi ca araññavāsaṃ na vijahati, atthi nu khvassa aññampi kiñci karaṇīya’’nti| athassa bhagavā ajjhāsayaṃ viditvā iminā ajjhāsayānusandhinā, <hi rend="bold">siyā kho pana te</hi>tiādimāha| tattha <hi rend="bold">siyā kho pana te, brāhmaṇa, evamassā</hi>ti, brāhmaṇa, kadāci tuyhaṃ evaṃ bhaveyya| <hi rend="bold">na kho panetaṃ brāhmaṇa evaṃ daṭṭhabba</hi>nti etaṃ kho pana, brāhmaṇa, tayā mayhaṃ pantasenāsanapaṭisevanaṃ <pb ed="M" n="1.0133"/> avītarāgāditāyāti evaṃ na daṭṭhabbaṃ| evaṃ pantasenāsanapaṭisevane akāraṇaṃ paṭikkhipitvā kāraṇaṃ dassento <hi rend="bold">dve kho aha</hi>ntiādimāha| tattha atthoyeva atthavaso| tasmā <hi rend="bold">dve kho ahaṃ, brāhmaṇa, atthavase</hi>ti ahaṃ kho, brāhmaṇa, dve atthe dve kāraṇāni sampassamānoti vuttaṃ hoti| <hi rend="bold">attano ca diṭṭhadhammasukhavihāra</hi>nti ettha <hi rend="bold">diṭṭhadhammo</hi> nāma ayaṃ paccakkho attabhāvo| <hi rend="bold">sukhavihāro</hi> nāma catunnampi iriyāpathavihārānaṃ phāsutā, ekakassa hi <pb ed="V" n="1.0137"/><pb ed="P" n="1.0129"/> araññe antamaso uccārapassāvakiccaṃ upādāya sabbeva iriyāpathā phāsukā honti, tasmā diṭṭhadhammassa sukhavihāranti ayamattho veditabbo| <hi rend="bold">pacchimañca janataṃ anukampamāno</hi>ti kathaṃ araññavāsena pacchimā janatā anukampitā hoti? saddhāpabbajitā hi kulaputtā bhagavato araññavāsaṃ disvā bhagavāpi nāma araññasenāsanāni na muñcati, yassa nevatthi pariññātabbaṃ na pahātabbaṃ na bhāvetabbaṃ na sacchikātabbaṃ, kimaṅgaṃ pana mayanti cintetvā tattha vasitabbameva maññissanti| evaṃ khippameva dukkhassantakarā bhavissanti| evaṃ pacchimā janatā anukampitā hoti| etamatthaṃ dassento āha ‘‘pacchimañca janataṃ anukampamāno’’ti|</p>

<p rend="centre">araññavāsakāraṇavaṇṇanā niṭṭhitā|</p>

<p rend="subhead">desanānumodanāvaṇṇanā</p>

<p n="56"> taṃ sutvā attamano brāhmaṇo <hi rend="bold">anukampitarūpā</hi>tiādimāha| tattha <hi rend="bold">anukampitarūpā</hi>ti anukampitajātikā anukampitasabhāvā| <hi rend="bold">janatā</hi>ti janasamūho| <hi rend="bold">yathā taṃ arahatā sammāsambuddhenā</hi>ti yathā arahaṃ sammāsambuddho anukampeyya, tatheva anukampitarūpāti|</p>

<p>evañca pana vatvā puna taṃ bhagavato dhammadesanaṃ abbhanumodamāno bhagavantaṃ etadavoca <hi rend="bold">abhikkantaṃ, bho gotama, abhikkantaṃ, bho gotamā</hi>ti| tatthāyaṃ abhikkantasaddo khayasundarābhirūpabbhanumodanesu dissati| ‘‘abhikkantā, bhante, ratti, nikkhanto paṭhamo yāmo, ciranisinno bhikkhusaṅgho’’tiādīsu (cūḷava. 383; a. ni. 8.20) hi khaye dissati| ‘‘ayaṃ imesaṃ catunnaṃ puggalānaṃ abhikkantataro ca paṇītataro cā’’tiādīsu (a. ni. 4.100) sundare|</p>

<p rend="gatha1">‘‘ko <pb ed="M" n="1.0134"/> me vandati pādāni, iddhiyā yasasā jalaṃ|</p>

<p rend="gathalast">abhikkantena vaṇṇena, sabbā obhāsayaṃ disā’’ti|| –</p>

<p rend="unindented">ādīsu (vi. va. 857) abhirūpe| ‘‘abhikkantaṃ, bhante’’tiādīsu (dī. ni. 1.250; pārā. 15) abbhanumodane<pb ed="V" n="1.0138"/>| idhāpi abbhanumodaneyeva| yasmā ca abbhanumodane, tasmā sādhu sādhu bho, gotamāti vuttaṃ hotīti veditabbaṃ|</p>

<p rend="gatha1">‘‘bhaye kodhe pasaṃsāyaṃ, turite kotūhalacchare|</p>

<p rend="gathalast">hāse soke pasāde ca, kare āmeḍitaṃ budho’’ti|| –</p>

<p rend="unindented">iminā ca lakkhaṇena idha pasādavasena pasaṃsāvasena cāyaṃ dvikkhattuṃ vuttoti veditabbo| atha <pb ed="P" n="1.0130"/> vā <hi rend="bold">abhikkanta</hi>nti abhikantaṃ| atiiṭṭhaṃ atimanāpaṃ, atisundaranti vuttaṃ hoti|</p>

<p>tattha ekena abhikkantasaddena desanaṃ thometi, ekena attano pasādaṃ| ayañhettha adhippāyo – abhikkantaṃ, bho gotama, yadidaṃ bhoto gotamassa dhammadesanā, abhikkantaṃ yadidaṃ bhoto gotamassa dhammadesanaṃ āgamma mama pasādoti| bhagavatoyeva vā vacanaṃ dve dve atthe sandhāya thometi – bhoto gotamassa vacanaṃ abhikkantaṃ dosanāsanato, abhikkantaṃ guṇādhigamanato, tathā saddhājananato, paññājananato, sātthato, sabyañjanato, uttānapadato, gambhīratthato, kaṇṇasukhato, hadayaṅgamato, anattukkaṃsanato, aparavambhanato, karuṇāsītalato, paññāvadātato, āpātharamaṇīyato, vimaddakkhamato, suyyamānasukhato, vīmaṃsīyamānahitatoti evamādīhi yojetabbaṃ|</p>

<p>tato parampi catūhi upamāhi desanaṃyeva thometi| tattha <hi rend="bold">nikkujjita</hi>nti adhomukhaṭhapitaṃ, heṭṭhāmukhajātaṃ vā| <hi rend="bold">ukkujjeyyā</hi>ti upari mukhaṃ kareyya| <hi rend="bold">paṭicchanna</hi>nti tiṇapaṇṇādicchāditaṃ| <hi rend="bold">vivareyyā</hi>ti ugghāṭeyya| <hi rend="bold">mūḷhassā</hi>ti disāmūḷhassa| <hi rend="bold">maggaṃ ācikkheyyā</hi>ti hatthe gahetvā ‘‘esa maggo’’ti vadeyya| <hi rend="bold">andhakāre</hi>ti kāḷapakkhacātuddasīaḍḍharattaghanavanasaṇḍameghapaṭalehi caturaṅge tame, ayaṃ tāva anuttānapadattho|</p>

<p>ayaṃ pana adhippāyayojanā – yathā koci nikkujjitaṃ ukkujjeyya, evaṃ saddhammavimukhaṃ asaddhamme patitaṃ maṃ asaddhammā vuṭṭhāpentena, yathā paṭicchannaṃ vivareyya<pb ed="M" n="1.0135"/>| evaṃ kassapassa bhagavato sāsanantaradhānato pabhuti micchādiṭṭhigahanapaṭicchannaṃ sāsanaṃ vivarantena, yathā <pb ed="V" n="1.0139"/> mūḷhassa maggaṃ ācikkheyya, evaṃ kummaggamicchāmaggappaṭipannassa me saggamokkhamaggaṃ ācikkhantena, yathā andhakāre telapajjotaṃ dhāreyya, evaṃ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṃsakadesanāpajjotadhāraṇena mayhaṃ bhotā gotamena etehi pariyāyehi pakāsitattā anekapariyāyena dhammo pakāsitoti|</p>

<p rend="centre">desanānumodanāvaṇṇanā niṭṭhitā|</p>

<p rend="subhead">pasannākāravaṇṇanā</p>

<p>evaṃ desanaṃ thometvā imāya desanāya ratanattayapasannacitto pasannākāraṃ karonto <hi rend="bold">esāha</hi>ntiādimāha| tattha <hi rend="bold">esāha</hi>nti eso ahaṃ| <hi rend="bold">bhavantaṃ gotamaṃ saraṇaṃ gacchāmī</hi>ti bhavaṃ me gotamo saraṇaṃ parāyaṇaṃ, aghassa tātā<pb ed="P" n="1.0131"/>, hitassa ca vidhātāti iminā adhippāyena bhavantaṃ gotamaṃ gacchāmi, bhajāmi, sevāmi, payirupāsāmi, evaṃ vā jānāmi, bujjhāmīti| yesañhi dhātūnaṃ gatiattho, buddhipi tesaṃ attho| tasmā gacchāmīti imassa jānāmi, bujjhāmīti ayamattho vutto| <hi rend="bold">dhammañca bhikkhusaṅghañcā</hi>ti ettha pana adhigatamagge sacchikatanirodhe yathānusiṭṭhaṃ paṭipajjamāne ca apāyesu apatamāne dhāretīti <hi rend="bold">dhammo,</hi> so atthato ariyamaggo ceva nibbānañca| vuttañhetaṃ – ‘‘yāvatā, bhikkhave, dhammā saṅkhatā, ariyo aṭṭhaṅgiko maggo tesaṃ aggamakkhāyatī’’ti (a. ni. 4.34) vitthāro| na kevalañca ariyamaggo ceva nibbānañca, apica kho ariyaphalehi saddhiṃ pariyattidhammopi| vuttañhetaṃ chattamāṇavakavimāne –</p>

<p rend="gatha1">‘‘rāgavirāgamanejamasokaṃ, dhammamasaṅkhatamappaṭikūlaṃ|</p>

<p rend="gathalast">madhuramimaṃ paguṇaṃ suvibhattaṃ, dhammamimaṃ saraṇatthamupehī’’ti|| (vi. va. 887)|</p>

<p>ettha <hi rend="bold">rāgavirāgo</hi>ti maggo kathito| <hi rend="bold">anejamasoka</hi>nti phalaṃ| <hi rend="bold">dhammamasaṅkhata</hi>nti nibbānaṃ| <hi rend="bold">appaṭikūlaṃ madhuramimaṃ paguṇaṃ suvibhatta</hi>nti piṭakattayena vibhattā sabbadhammakkhandhāti| diṭṭhisīlasaṅghātena <pb ed="V" n="1.0140"/> saṃhatoti <hi rend="bold">saṅgho,</hi> so atthato aṭṭha ariyapuggalasamūho| vuttañhetaṃ tasmiṃyeva vimāne|</p>

<p rend="gatha1">‘‘yattha <pb ed="M" n="1.0136"/> ca dinnamahapphalamāhu, catūsu sucīsu purisayugesu|</p>

<p rend="gathalast">aṭṭha ca puggala dhammadasā te, saṅghamimaṃ saraṇatthamupehī’’ti|| (vi. va. 888)|</p>

<p>bhikkhūnaṃ saṅgho <hi rend="bold">bhikkhusaṅgho</hi>| ettāvatā brāhmaṇo tīṇi saraṇagamanāni paṭivedesi|</p>

<p rend="centre">pasannākāravaṇṇanā niṭṭhitā|</p>

<p rend="subhead">saraṇagamanakathāvaṇṇanā</p>

<p>idāni tesu saraṇagamanesu kosallatthaṃ saraṇaṃ, saraṇagamanaṃ| yo ca saraṇaṃ gacchati, saraṇagamanappabhedo<pb ed="P" n="1.0132"/>, saraṇagamanassa phalaṃ, saṃkileso, bhedoti ayaṃ vidhi veditabbo| seyyathidaṃ – padatthato tāva hiṃsatīti <hi rend="bold">saraṇaṃ,</hi> saraṇagatānaṃ teneva saraṇagamanena bhayaṃ santāsaṃ dukkhaṃ duggatiparikilesaṃ hanati vināsetīti attho, ratanattayassevetaṃ adhivacanaṃ|</p>

<p>atha vā hite pavattanena ahitā ca nivattanena sattānaṃ bhayaṃ hiṃsati buddho| bhavakantārā uttāraṇena assāsadānena ca dhammo| appakānampi kārānaṃ vipulaphalapaṭilābhakaraṇena saṅgho| tasmā imināpi pariyāyena ratanattayaṃ saraṇaṃ| tappasādataggarutāhi vihatakileso tapparāyaṇatākārappavatto cittuppādo saraṇagamanaṃ| taṃsamaṅgisatto saraṇaṃ gacchati, vuttappakārena cittuppādena etāni me tīṇi saraṇāni saraṇaṃ, etāni parāyaṇanti evaṃ upetīti attho| evaṃ tāva <hi rend="bold">saraṇaṃ saraṇagamanaṃ yo ca saraṇaṃ gacchatī</hi>ti idaṃ tayaṃ veditabbaṃ|</p>

<p><hi rend="bold">saraṇagamanappabhede</hi> pana duvidhaṃ saraṇagamanaṃ lokuttaraṃ lokiyañca| tattha lokuttaraṃ diṭṭhasaccānaṃ <pb ed="V" n="1.0141"/> maggakkhaṇe saraṇagamanupakkilesasamucchedena ārammaṇato nibbānārammaṇaṃ hutvā kiccato sakalepi ratanattaye ijjhati| lokiyaṃ puthujjanānaṃ saraṇagamanupakkilesavikkhambhanena ārammaṇato buddhādiguṇārammaṇaṃ hutvā ijjhati, taṃ atthato buddhādīsu vatthūsu saddhāpaṭilābho, saddhāmūlikā ca sammādiṭṭhi dasasu puññakiriyavatthūsu diṭṭhijukammanti vuccati|</p>

<p>tayidaṃ catudhā pavattati attasanniyyātanena tapparāyaṇatāya sissabhāvūpagamanena paṇipātenāti| tattha <hi rend="bold">attasanniyyātanaṃ</hi> nāma ‘‘ajja <pb ed="M" n="1.0137"/> ādiṃ katvā ahaṃ attānaṃ buddhassa niyyātemi, dhammassa, saṅghassā’’ti evaṃ buddhādīnaṃ attapariccajanaṃ| <hi rend="bold">tapparāyaṇatā</hi> nāma ‘‘ajja ādiṃ katvā ahaṃ buddhaparāyaṇo, dhammaparāyaṇo, saṅghaparāyaṇo iti maṃ dhārethā’’ti evaṃ tapparāyaṇabhāvo| <hi rend="bold">sissabhāvūpagamanaṃ</hi> nāma ‘‘ajja ādiṃ katvā ahaṃ buddhassa antevāsiko, dhammassa, saṅghassāti maṃ dhārethā’’ti evaṃ sissabhāvūpagamo| <hi rend="bold">paṇipāto</hi> nāma ‘‘ajja ādiṃ katvā ahaṃ abhivādanapaccuṭṭhānañjalikammasāmīcikammaṃ buddhādīnaṃyeva tiṇṇaṃ vatthūnaṃ karomi, iti maṃ dhārethā’’ti evaṃ buddhādīsu <pb ed="P" n="1.0133"/> paramanipaccakāro| imesañhi catunnaṃ ākārānaṃ aññatarampi karontena gahitaṃyeva hoti saraṇagamanaṃ|</p>

<p>apica bhagavato attānaṃ pariccajāmi, dhammassa, saṅghassa attānaṃ pariccajāmi| jīvitaṃ pariccajāmi, pariccattoyeva me attā, pariccattaṃyeva me jīvitaṃ, jīvitapariyantikaṃ buddhaṃ saraṇaṃ gacchāmi, buddho me saraṇaṃ leṇaṃ tāṇanti evampi attasanniyyātanaṃ veditabbaṃ| ‘‘satthārañca vatāhaṃ passeyyaṃ bhagavantameva passeyyaṃ, sugatañca vatāhaṃ passeyyaṃ bhagavantameva passeyyaṃ, sammāsambuddhañca vatāhaṃ passeyyaṃ bhagavantameva passeyya’’nti (saṃ. ni. 2.154) evampi mahākassapassa saraṇagamanaṃ viya sissabhāvūpagamanaṃ daṭṭhabbaṃ|</p>

<p rend="gatha1">‘‘so ahaṃ vicarissāmi, gāmā gāmaṃ purā puraṃ|</p>

<p rend="gathalast">namassamāno sambuddhaṃ, dhammassa ca sudhammata’’nti|| (su. ni. 194; saṃ. ni. 1.246) –</p>

<p rend="unindented">evampi āḷavakādīnaṃ saraṇagamanaṃ viya tapparāyaṇatā veditabbā| ‘‘atha kho brahmāyu brāhmaṇo <pb ed="V" n="1.0142"/> uṭṭhāyāsanā ekaṃsaṃ uttarāsaṅgaṃ karitvā bhagavato pādesu sirasā nipatitvā bhagavato pādāni mukhena ca paricumbati, pāṇīhi ca parisambāhati, nāmañca sāveti brahmāyu ahaṃ, bho gotama, brāhmaṇo, brahmāyu ahaṃ, bho gotama, brāhmaṇo’’ti (ma. ni. 2.394) evampi paṇipāto daṭṭhabbo|</p>

<p>so panesa ñātibhayācariyadakkhiṇeyyavasena catubbidho hoti| tattha dakkhiṇeyyapaṇipātena saraṇagamanaṃ hoti, na itarehi| seṭṭhavaseneva hi saraṇaṃ gayhati, seṭṭhavasena bhijjati, tasmā yo sākiyo <pb ed="M" n="1.0138"/> vā koliyo vā ‘‘buddho amhākaṃ ñātako’’ti vandati, aggahitameva hoti saraṇaṃ| yo vā ‘‘samaṇo gotamo rājapūjito mahānubhāvo, avandiyamāno anatthampi kareyyā’’ti bhayena vandati, aggahitameva hoti saraṇaṃ| yo vā bodhisattakāle bhagavato santike kiñci uggahitaṃ saramāno buddhakāle vā –</p>

<p rend="gatha1">‘‘ekena bhoge bhuñjeyya, dvīhi kammaṃ payojaye|</p>

<p rend="gathalast">catutthañca nidhāpeyya, āpadāsu bhavissatī’’ti|| (dī. ni. 3.265) –</p>

<p rend="unindented">evarūpaṃ anusāsaniṃ uggahetvā ‘‘ācariyo me’’ti vandati, aggahitameva <pb ed="P" n="1.0134"/> hoti saraṇaṃ| yo pana ‘‘ayaṃ loke aggadakkhiṇeyyo’’ti vandati, teneva gahitaṃ hoti saraṇaṃ|</p>

<p>evaṃ gahitasaraṇassa ca upāsakassa vā upāsikāya vā aññatitthiyesu pabbajitampi ñātiṃ ‘‘ñātako me aya’’nti vandato saraṇagamanaṃ na bhijjati, pageva apabbajitaṃ| tathā rājānaṃ bhayavasena vandato, so hi raṭṭhapūjitattā avandiyamāno anatthampi kareyyāti| tathā yaṃkiñci sippaṃ sikkhāpakaṃ titthiyaṃ ‘‘ācariyo me aya’’nti vandatopi na bhijjatīti evaṃ saraṇagamanappabhedo veditabbo|</p>

<p>ettha ca lokuttarassa saraṇagamanassa cattāri sāmaññaphalāni vipākaphalaṃ, sabbadukkhakkhayo ānisaṃsaphalaṃ| vuttañhetaṃ –</p>

<p rend="gatha1">‘‘yo <pb ed="V" n="1.0143"/> ca buddhañca dhammañca, saṅghañca saraṇaṃ gato|</p>

<p rend="gathalast">cattāri ariyasaccāni, sammappaññāya passati||</p>

<p rend="gatha1">dukkhaṃ dukkhasamuppādaṃ, dukkhassa ca atikkamaṃ|</p>

<p rend="gathalast">ariyañcaṭṭhaṅgikaṃ maggaṃ, dukkhūpasamagāminaṃ||</p>

<p rend="gatha1">etaṃ kho saraṇaṃ khemaṃ, etaṃ saraṇamuttamaṃ|</p>

<p rend="gathalast">etaṃ saraṇamāgamma, sabbadukkhā pamuccatī’’ti|| (dha. pa. 190-192)|</p>

<p>apica niccato anupagamanādivasena petassa ānisaṃsaphalaṃ veditabbaṃ| vuttañhetaṃ, ‘‘aṭṭhānametaṃ, bhikkhave, anavakāso, yaṃ diṭṭhisampanno puggalo kañci saṅkhāraṃ niccato upagaccheyya, sukhato upagaccheyya, kañci dhammaṃ attato upagaccheyya, mātaraṃ jīvitā voropeyya, pitaraṃ arahantaṃ <pb ed="M" n="1.0139"/> jīvitā voropeyya, duṭṭhacitto tathāgatassa lohitaṃ uppādeyya, saṅghaṃ bhindeyya, aññaṃ satthāraṃ uddiseyya, netaṃ ṭhānaṃ vijjatī’’ti (ma. ni. 3.128; a. ni. 1.268-276)|</p>

<p>lokiyassa pana saraṇagamanassa bhavasampadāpi bhogasampadāpi phalameva| vuttañhetaṃ –</p>

<p rend="gatha1">‘‘yekeci buddhaṃ saraṇaṃ gatāse,</p>

<p rend="gatha2">na te gamissanti apāyabhūmiṃ|</p>

<p rend="gatha3">pahāya mānusaṃ dehaṃ,</p>

<p rend="gathalast">devakāyaṃ paripūressantī’’ti|| (saṃ. ni. 1.37)|</p>

<p>aparampi <pb ed="P" n="1.0135"/> vuttaṃ ‘‘atha kho sakko devānamindo asītiyā devatāsahassehi saddhiṃ yenāyasmā mahāmoggallāno, tenupasaṅkami…pe.… ekamantaṃ ṭhitaṃ kho sakkaṃ devānamindaṃ āyasmā mahāmoggallāno etadavoca ‘sādhu kho devānaminda buddhaṃ saraṇagamanaṃ hoti, buddhaṃ saraṇagamanahetu kho devānaminda evamidhekacce sattā kāyassa bhedā paraṃ maraṇā sugatiṃ saggaṃ lokaṃ <pb ed="V" n="1.0144"/> upapajjantī’ti| te aññe deve dasahi ṭhānehi adhigaṇhanti dibbena āyunā dibbena vaṇṇena sukhena yasena ādhipateyyena dibbehi rūpehi saddehi gandhehi rasehi phoṭṭhabbehī’’ti (saṃ. ni. 4.341)| esa nayo dhamme saṅghe ca| apica velāmasuttādivasenāpi (a. ni. 9.20) saraṇagamanassa phalaviseso veditabbo| evaṃ saraṇagamanaphalaṃ veditabbaṃ|</p>

<p>tattha lokiyasaraṇagamanaṃ tīsu vatthūsu aññāṇasaṃsayamicchāñāṇādīhi saṃkilissati, na mahājutikaṃ hoti, na mahāvipphāraṃ| lokuttarassa natthi saṃkileso| lokiyassa ca saraṇagamanassa duvidho bhedo sāvajjo anavajjo ca| tattha sāvajjo aññasatthārādīsu attasanniyyātanādīhi hoti, so aniṭṭhaphalo| anavajjo kālaṃ kiriyāya, so avipākattā aphalo| lokuttarassa pana nevatthi bhedo| bhavantarepi hi ariyasāvako aññasatthāraṃ na uddisatīti evaṃ saraṇagamanassa saṃkileso ca bhedo ca veditabboti| <hi rend="bold">upāsakaṃ maṃ bhavaṃ gotamo dhāretū</hi>ti maṃ bhavaṃ gotamo ‘‘upāsako aya’’nti evaṃ dhāretu, jānātūti attho|</p>

<p rend="centre">saraṇagamanakathāvaṇṇanā niṭṭhitā|</p>

<p rend="subhead">upāsakavidhikathāvaṇṇanā</p>

<p>upāsakavidhikosallatthaṃ <pb ed="M" n="1.0140"/> panettha ko upāsako, kasmā upāsakoti vuccati, kimassa sīlaṃ, ko ājīvo, kā vipatti, kā sampattīti idaṃ pakiṇṇakaṃ veditabbaṃ|</p>

<p>tattha <hi rend="bold">ko upāsako</hi>ti yo koci tisaraṇagato gahaṭṭho| vuttañhetaṃ – ‘‘yato kho mahānāma upāsako buddhaṃ saraṇaṃ gato hoti, dhammaṃ saraṇaṃ gato hoti, saṅghaṃ saraṇaṃ gato hoti| ettāvatā kho mahānāma upāsako hotī’’ti (saṃ. ni. 5.1033)|</p>

<p><hi rend="bold">kasmā upāsako</hi>ti ratanattayassa upāsanato| so hi buddhaṃ upāsatīti upāsako| dhammaṃ, saṅghaṃ upāsatīti upāsako|</p>

<p><hi rend="bold">kimassa</hi> <pb ed="V" n="1.0145"/> <hi rend="bold">sīla</hi>nti pañca veramaṇiyo| yathāha ‘‘yato kho mahānāma upāsako pāṇātipātā paṭivirato hoti adinnādānā<pb ed="P" n="1.0136"/>, kāmesu micchācārā, musāvādā, surāmerayamajjapamādaṭṭhānā paṭivirato hoti| ettāvatā kho mahānāma upāsako sīlavā hotī’’ti (saṃ. ni. 5.1033)|</p>

<p><hi rend="bold">ko ājīvo</hi>ti pañca micchāvaṇijjā pahāya dhammena samena jīvitakappanaṃ| vuttañhetaṃ ‘‘pañcimā, bhikkhave, vaṇijjā upāsakena akaraṇīyā| katamā pañca? satthavaṇijjā, sattavaṇijjā, maṃsavaṇijjā, majjavaṇijjā, visavaṇijjā| imā kho, bhikkhave, pañca vaṇijjā upāsakena akaraṇīyā’’ti (a. ni. 5.177)|</p>

<p><hi rend="bold">kā vipattī</hi>ti yā tasseva sīlassa ca ājīvassa ca vipatti, ayamassa vipatti| apica yāya esa caṇḍālo ceva hoti malañca patikuṭṭho ca| sāpissa vipattīti veditabbā| te ca atthato assaddhiyādayo pañca dhammā honti| yathāha ‘‘pañcahi, bhikkhave, dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca| katamehi pañcahi? assaddho hoti, dussīlo hoti, kotūhalamaṅgaliko hoti, maṅgalaṃ pacceti no kammaṃ, ito ca bahiddhā dakkhiṇeyyaṃ pariyesati tattha ca pubbakāraṃ karotī’’ti (a. ni. 5.175)|</p>

<p><hi rend="bold">kā</hi> <pb ed="M" n="1.0141"/> <hi rend="bold">sampattī</hi>ti yā cassa sīlasampadā ca ājīvasampadā ca, sā sampatti| ye cassa ratanabhāvādikarā saddhādayo pañca dhammā| yathāha ‘‘pañcahi, bhikkhave, dhammehi samannāgato upāsako upāsakaratanañca hoti upāsakapadumañca upāsakapuṇḍarīkañca| katamehi pañcahi? saddho hoti, sīlavā hoti, na kotūhalamaṅgaliko hoti, kammaṃ pacceti no maṅgalaṃ, na ito bahiddhā dakkhiṇeyyaṃ gavesati, idha ca pubbakāraṃ karotī’’ti (a. ni. 5.175)|</p>

<p><hi rend="bold">ajjatagge</hi>ti ettha ayaṃ <hi rend="bold">agga</hi>saddo ādikoṭikoṭṭhāsaseṭṭhesu dissati| ‘‘ajjatagge, samma dovārika, āvarāmi dvāraṃ nigaṇṭhānaṃ nigaṇṭhīna’’ntiādīsu (ma. ni. 2.70) hi ādimhi <pb ed="V" n="1.0146"/> dissati| ‘‘teneva aṅgulaggena taṃ aṅgulaggaṃ parāmaseyya, (kathā. 441) ucchaggaṃ veḷagga’’ntiādīsu koṭiyaṃ| ‘‘ambilaggaṃ vā madhuraggaṃ vā tittakaggaṃ vā (saṃ. ni. 5.374), anujānāmi, bhikkhave, vihāraggena vā pariveṇaggena vā bhājetu’’ntiādīsu (cūḷava. 318) koṭṭhāse| ‘‘yāvatā, bhikkhave, sattā apadā vā…pe.… tathāgato tesaṃ aggamakkhāyatī’’tiādīsu (a. ni. 4.34) seṭṭhe| idha panāyaṃ <pb ed="P" n="1.0137"/> ādimhi daṭṭhabbo| tasmā <hi rend="bold">ajjatagge</hi>ti ajjataṃ ādiṃ katvā, evamettha attho veditabbo| <hi rend="bold">ajjata</hi>nti ajjabhāvaṃ| ajjadaggeti vā pāṭho, da-kāro padasandhikaro, ajja aggaṃ katvāti attho|</p>

<p><hi rend="bold">pāṇupeta</hi>nti pāṇehi upetaṃ, yāva me jīvitaṃ pavattati, tāva upetaṃ| anaññasatthukaṃ tīhi saraṇagamanehi saraṇaṃ gataṃ upāsakaṃ kappiyakārakaṃ maṃ bhavaṃ gotamo dhāretu jānātu| ahañhi sacepi me tikhiṇena asinā sīsaṃ chindeyya, neva buddhaṃ ‘‘na buddho’’ti vā dhammaṃ ‘‘na dhammo’’ti vā, saṅghaṃ ‘‘na saṅgho’’ti vā vadeyyanti| evaṃ attasanniyyātanena saraṇaṃ gantvā catūhi ca paccayehi pavāretvā uṭṭhāyāsanā bhagavantaṃ abhivādetvā tikkhattuṃ padakkhiṇaṃ katvā pakkāmīti|</p>

<p rend="centre">upāsakavidhikathāvaṇṇanā niṭṭhitā|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">bhayabheravasuttavaṇṇanā niṭṭhitā|</p>

</xml>