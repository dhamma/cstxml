<xml src="s0203a-m117.xml">

<p rend="subhead"><readunit id="m117">7. mahācattārīsakasuttavaṇṇanā</readunit></p>

<p rend="bodytext" n="136"><hi rend="paranum">136</hi><hi rend="dot">.</hi> <hi rend="bold">evaṃ</hi> <pb ed="V" n="4.0094"/> <hi rend="bold">me suta</hi>nti mahācattārīsakasuttaṃ| tattha <hi rend="bold">ariya</hi>nti niddosaṃ lokuttaraṃ, niddosañhi ‘‘ariya’’nti vuccati| <hi rend="bold">sammāsamādhi</hi>nti maggasamādhiṃ| <hi rend="bold">supanisa</hi>nti sapaccayaṃ| <hi rend="bold">saparikkhāra</hi>nti saparivāraṃ|</p>

<p rend="bodytext"><hi rend="bold">parikkhatā</hi>ti parivāritā| <hi rend="bold">sammādiṭṭhi</hi> <pb ed="P" n="4.0131"/> <hi rend="bold">pubbaṅgamā hotī</hi>ti dvidhā sammādiṭṭhi pubbaṅgamā hoti purecārikā vipassanāsammādiṭṭhi ca maggasammādiṭṭhi ca| vipassanāsammādiṭṭhi tebhūmakasaṅkhāre aniccādivasena parivīmaṃsati; maggasammādiṭṭhi pana parivīmaṃsanapariyosāne bhūmiladdhaṃ vaṭṭaṃ samugghāṭayamānā vūpasamayamānā sītudakaghaṭasahassaṃ matthake āsiñcamānā viya uppajjati| yathā hi khettaṃ kurumāno kassako paṭhamaṃ araññe rukkhe chindati, pacchā aggiṃ deti, so aggi paṭhamaṃ chinne rukkhe anavasese jhāpeti, evameva vipassanāsammādiṭṭhi paṭhamaṃ aniccādivasena saṅkhāre vīmaṃsati, maggasammādiṭṭhi tāya vīmaṃsanatthaṃ saṅkhāre puna appavattivasena samugghāṭayamānā uppajjati, sā duvidhāpi idha adhippetā|</p>

<p rend="bodytext"><hi rend="bold">micchādiṭṭhīti pajānātī</hi>ti micchādiṭṭhiṃ aniccaṃ dukkhaṃ anattāti lakkhaṇapaṭivedhena ārammaṇato pajānāti, sammādiṭṭhiṃ kiccato asammohato pajānāti| <hi rend="bold">sāssa hoti sammādiṭṭhī</hi>ti sā evaṃ pajānanā assa sammādiṭṭhi nāma hoti|</p>

<p rend="bodytext"><hi rend="bold">dvāyaṃ vadāmī</hi>ti dvayaṃ vadāmi, duvidhakoṭṭhāsaṃ vadāmīti attho| <hi rend="bold">puññabhāgiyā</hi>ti puññakoṭṭhāsabhūtā| <hi rend="bold">upadhivepakkā</hi>ti upadhisaṅkhātassa vipākassa dāyikā|</p>

<p rend="bodytext"><hi rend="bold">paññā paññindriya</hi>ntiādīsu vibhajitvā vibhajitvā amatadvāraṃ paññapeti dassetīti <hi rend="bold">paññā</hi>| tasmiṃ atthe indattaṃ karotīti <hi rend="bold">paññindriyaṃ</hi>| avijjāya na <pb ed="M" n="4.0093"/> kampatīti <hi rend="bold">paññābalaṃ</hi>| bojjhaṅgappattā <pb ed="P" n="4.0132"/> hutvā catusaccadhamme vicinātīti <hi rend="bold">dhammavicayasambojjhaṅgo</hi>| maggasampattiyā pasaṭṭhā sobhanā <pb ed="V" n="4.0095"/> diṭṭhīti <hi rend="bold">sammādiṭṭhi</hi>| ariyamaggassa aṅganti <hi rend="bold">maggaṅgaṃ| so</hi>ti so bhikkhu| <hi rend="bold">pahānāyā</hi>ti pajahanatthāya| <hi rend="bold">upasampadāyā</hi>ti paṭilābhatthāya| <hi rend="bold">sammāvāyāmo</hi>ti niyyāniko kusalavāyāmo| <hi rend="bold">sato</hi>ti satiyā samannāgato hutvā| <hi rend="bold">anuparidhāvanti anuparivattantī</hi>ti sahajātā ca purejātā ca hutvā parivārenti| ettha hi sammāvāyāmo ca sammāsati ca lokuttarasammādiṭṭhiṃ sahajātā parivārenti rājānaṃ viya ekarathe ṭhitā asiggāhachattaggāhā| vipassanāsammādiṭṭhi pana purejātā hutvā parivāreti rathassa purato pattikādayo viya| dutiyapabbato paṭṭhāya pana sammāsaṅkappādīnaṃ tayopi sahajātaparivārāva hontīti veditabbā|</p>

<p rend="bodytext" n="137"><hi rend="paranum">137</hi><hi rend="dot">.</hi> <hi rend="bold">micchāsaṅkappoti pajānātī</hi>ti micchāsaṅkappaṃ aniccaṃ dukkhaṃ anattāti lakkhaṇapaṭivedhena ārammaṇato pajānāti sammāsaṅkappaṃ kiccato asammohato pajānāti| ito aparesu sammāvācādīsupi evameva yojanā veditabbā| kāmasaṅkappādayo dvedhāvitakkasutte (ma. ni. 1.206) vuttāyeva|</p>

<p rend="bodytext"><hi rend="bold">takko</hi>tiādīsu takkanavasena <hi rend="bold">takko</hi>| sveva ca upasaggena padaṃ vaḍḍhetvā <hi rend="bold">vitakko</hi>ti vutto, sveva saṅkappanavasena <hi rend="bold">saṅkappo</hi>| ekaggo hutvā ārammaṇe appetīti <hi rend="bold">appanā</hi><pb ed="P" n="4.0133"/>| upasaggena pana padaṃ vaḍḍhetvā <hi rend="bold">byappanā</hi>ti vuttaṃ| <hi rend="bold">cetaso abhiniropanā</hi>ti cittassa abhiniropanā| vitakkasmiñhi sati vitakko ārammaṇe cittaṃ abhiniropeti vitakke pana asati attanoyeva dhammatāya cittaṃ ārammaṇaṃ abhiruhati jātisampanno abhiññātapuriso viya rājagehaṃ| anabhiññātassa hi paṭihārena vā dovārikena vā attho hoti, abhiññātaṃ jātisampannaṃ sabbe rājarājamahāmattā jānantīti attanova dhammatāya nikkhamati ceva pavisati ca, evaṃsampadamidaṃ veditabbaṃ| vācaṃ saṅkharotīti <hi rend="bold">vacīsaṅkhāro</hi>| ettha ca lokiyavitakko vācaṃ saṅkharoti, na lokuttaro| kiñcāpi na saṅkharoti, vacīsaṅkhārotveva ca panassa nāmaṃ hoti| <hi rend="bold">sammāsaṅkappaṃ anuparidhāvantī</hi>ti lokuttarasammāsaṅkappaṃ parivārenti| ettha ca tayopi nekkhammasaṅkappādayo <pb ed="M" n="4.0094"/> pubbabhāge nānācittesu labbhanti, maggakkhaṇe pana tiṇṇampi kāmasaṅkappādīnañca padacchedaṃ samugghātaṃ karonto maggaṅgaṃ pūrayamāno ekova sammāsaṅkappo uppajjitvā nekkhammasaṅkappādivasena tīṇi nāmāni labhati| parato sammāvācādīsupi eseva nayo|</p>

<p rend="bodytext" n="138"><hi rend="paranum">138</hi><hi rend="dot">.</hi> <hi rend="bold">musāvādā</hi> <pb ed="V" n="4.0096"/> <hi rend="bold">veramaṇī</hi>tiādīsu viratipi cetanāpi vaṭṭati| <hi rend="bold">āratī</hi>tiādīsu vacīduccaritehi ārakā ramatīti <hi rend="bold">ārati</hi>| vinā tehi ramatīti <hi rend="bold">virati</hi>| tato tato paṭinivattāva hutvā tehi vinā ramatīti <hi rend="bold">paṭivirati</hi>| upasaggavasena vā padaṃ vaḍḍhitaṃ, sabbamidaṃ oramanabhāvasseva adhivacanaṃ| veraṃ maṇati vināsetīti <hi rend="bold">veramaṇi</hi>| idampi oramanasseva vevacanaṃ|</p>

<p rend="bodytext" n="139"><hi rend="paranum">139</hi><hi rend="dot">.</hi> <hi rend="bold">pāṇātipātā veramaṇī</hi>tiādīsupi cetanā viratīti ubhayampi vaṭṭatiyeva|</p>

<p rend="bodytext" n="140"><hi rend="paranum">140</hi><hi rend="dot">.</hi> <hi rend="bold">kuhanā</hi>tiādīsu <pb ed="P" n="4.0134"/> tividhena kuhanavatthunā lokaṃ etāya kuhayanti vimhāpayantīti <hi rend="bold">kuhanā</hi>| lābhasakkāratthikā hutvā etāya lapantīti <hi rend="bold">lapanā</hi>| nimittaṃ sīlametesanti nemittikā, tesaṃ bhāvo <hi rend="bold">nemittikatā</hi>| nippeso sīlametesanti nippesikā, tesaṃ bhāvo <hi rend="bold">nippesikatā</hi>| lābhena lābhaṃ nijigīsanti magganti pariyesantīti lābhena lābhaṃ nijigīsanā, tesaṃ bhāvo <hi rend="bold">lābhena lābhaṃ nijigīsanatā</hi>| ayamettha saṅkhepo, vitthārena panetā kuhanādikā <hi rend="bold">visuddhimagge</hi> sīlaniddeseyeva pāḷiñca <hi rend="bold">aṭṭhakathañca</hi> āharitvā pakāsitā| <hi rend="bold">micchāājīvassa pahānāyā</hi>ti ettha na kevalaṃ pāḷiyaṃ āgatova micchāājīvo, ājīvahetu pana pavattitā pāṇātipātādayo sattakammapathacetanāpi micchāājīvova| tāsaṃyeva sattannaṃ cetanānaṃ padapacchedaṃ samugghātaṃ kurumānaṃ maggaṅgaṃ pūrayamānā uppannā virati sammāājīvo nāma|</p>

<p rend="bodytext" n="141"><hi rend="paranum">141</hi><hi rend="dot">.</hi> <hi rend="bold">sammādiṭṭhissā</hi>ti maggasammādiṭṭhiyaṃ ṭhitassa puggalassa| <hi rend="bold">sammāsaṅkappo pahotī</hi>ti maggasammāsaṅkappo pahoti, phalasammādiṭṭhissapi phalasammāsaṅkappo pahotīti evaṃ sabbapadesu attho veditabbo| <hi rend="bold">sammāñāṇassa</hi> <pb ed="M" n="4.0095"/> <hi rend="bold">sammāvimuttī</hi>ti ettha pana maggasammāsamādhimhi ṭhitassa maggapaccavekkhaṇaṃ sammāñāṇaṃ pahoti, phalasammāsamādhimhi ṭhitassa phalapaccavekkhaṇaṃ sammāñāṇaṃ pahoti| maggapaccavekkhaṇasammāñāṇe ca ṭhitassa maggasammāvimutti pahoti, phalapaccavekkhaṇasammāñāṇe <pb ed="P" n="4.0135"/> ṭhitassa phalasammāvimutti pahotīti attho| ettha ca ṭhapetvā aṭṭha phalaṅgāni sammāñāṇaṃ paccavekkhaṇaṃ katvā sammāvimuttiṃ phalaṃ kātuṃ vaṭṭatīti vuttaṃ|</p>

<p rend="bodytext" n="142"><hi rend="paranum">142</hi><hi rend="dot">.</hi> <hi rend="bold">sammādiṭṭhissa</hi><pb ed="V" n="4.0097"/>, <hi rend="bold">bhikkhave, micchādiṭṭhi nijjiṇṇā hotī</hi>tiādīsu avasesanikāyabhāṇakā phalaṃ kathitanti vadanti, majjhimabhāṇakā pana dasannaṃ nijjaravatthūnaṃ āgataṭṭhāne maggo kathitoti vadanti| tattha dassanaṭṭhena <hi rend="bold">sammādiṭṭhi</hi> veditabbā, viditakaraṇaṭṭhena <hi rend="bold">sammāñāṇaṃ,</hi> tadadhimuttaṭṭhena <hi rend="bold">sammāvimutti|</hi></p>

<p rend="bodytext"><hi rend="bold">vīsati kusalapakkhā</hi>ti sammādiṭṭhiādayo dasa, ‘‘sammādiṭṭhipaccayā ca aneke kusalā dhammā’’tiādinā nayena vuttā dasāti evaṃ vīsati kusalapakkhā honti| <hi rend="bold">vīsati akusalapakkhā</hi>ti ‘‘micchādiṭṭhi nijjiṇṇā hotī’’tiādinā nayena vuttā micchādiṭṭhiādayo dasa, ‘‘ye ca micchādiṭṭhipaccayā aneke pāpakā’’tiādinā vuttā dasa cāti evaṃ vīsati akusalapakkhā veditabbā| <hi rend="bold">mahācattārīsako</hi>ti mahāvipākadānena mahantānaṃ kusalapakkhikānañceva akusalapakkhikānañca cattārīsāya dhammānaṃ pakāsitattā mahācattārīsakoti|</p>

<p rend="bodytext">imasmiñca pana sutte pañca sammādiṭṭhiyo kathitā vipassanāsammādiṭṭhi kammassakatāsammādiṭṭhi maggasammādiṭṭhi phalasammādiṭṭhi paccavekkhaṇāsammādiṭṭhīti| tattha ‘‘micchādiṭṭhiṃ micchādiṭṭhīti pajānātī’’tiādinā nayena vuttā vipassanāsammādiṭṭhi nāma| ‘‘atthi dinna’’ntiādinā nayena vuttā kammassakatāsammādiṭṭhi nāma| ‘‘sammādiṭṭhissa, bhikkhave, sammāsaṅkappo pahotī’’ti ettha pana maggasammādiṭṭhi phalasammādiṭṭhīti dvepi kathitā| ‘‘sammāñāṇaṃ pahotī’’ti| ettha pana paccavekkhaṇāsammādiṭṭhi kathitāti veditabbā|</p>

<p rend="bodytext" n="143"><hi rend="paranum">143</hi><hi rend="dot">.</hi> <hi rend="bold">sammādiṭṭhiṃ</hi> <pb ed="M" n="4.0096"/><pb ed="P" n="4.0136"/> <hi rend="bold">ce bhavaṃ garahatī</hi>ti micchādiṭṭhi nāmāyaṃ sobhanāti vadantopi sammādiṭṭhi nāmāyaṃ na sobhanāti vadantopi sammādiṭṭhiṃ garahati nāma| <hi rend="bold">okkalā</hi>ti okkalajanapadavāsino| <hi rend="bold">vassabhaññā</hi>ti vasso ca bhañño cāti dve janā| <hi rend="bold">ahetuvādā</hi>ti natthi hetu natthi paccayo sattānaṃ visuddhiyāti evamādivādino| <hi rend="bold">akiriyavādā</hi>ti karoto na karīyati pāpanti evaṃ kiriyapaṭikkhepavādino| <hi rend="bold">natthikavādā</hi>ti natthi dinnantiādivādino| te imesu tīsupi dassanesu okkantaniyāmā ahesuṃ| kathaṃ panetesu niyāmo hotīti| yo hi evarūpaṃ laddhiṃ gahetvā rattiṭṭhānadivāṭṭhāne nisinno sajjhāyati vīmaṃsati, tassa ‘‘natthi hetu <pb ed="V" n="4.0098"/> natthi paccayo karoto na karīyati pāpaṃ, natthi dinnaṃ, kāyassa bhedā ucchijjatī’’ti tasmiṃ ārammaṇe micchāsati santiṭṭhati, cittaṃ ekaggaṃ hoti, javanāni javanti| paṭhamajavane satekiccho hoti, tathā dutiyādīsu| sattame buddhānampi atekiccho anivattī ariṭṭhakaṇḍakasadiso hoti|</p>

<p rend="bodytext">tattha koci ekaṃ dassanaṃ okkamati, koci dve, koci tīṇipi, niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca| abhabbo tassa attabhāvassa anantaraṃ saggampi gantuṃ, pageva mokkhaṃ, vaṭṭakhāṇu nāmesa satto pathavīgopako, yebhuyyena <pb ed="P" n="4.0137"/> evarūpassa bhavato vuṭṭhānaṃ natthi| vassabhaññāpi edisā ahesuṃ| <hi rend="bold">nindābyārosupārambhabhayā</hi>ti attano nindābhayena ghaṭṭanabhayena upavādabhayena cāti attho| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">mahācattārīsakasuttavaṇṇanā niṭṭhitā|</p>

</xml>