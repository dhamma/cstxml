<xml src="s0203a-m108.xml">

<p rend="subhead"><pgroup id="m108"/><readunit id="m108">8. gopakamoggallānasuttavaṇṇanā</readunit></p>

<p rend="bodytext" n="79"><hi rend="paranum">79</hi><hi rend="dot">.</hi> <hi rend="bold">evaṃ</hi> <pb ed="V" n="4.0048"/> <hi rend="bold">me suta</hi>nti gopakamoggallānasuttaṃ| tattha <hi rend="bold">aciraparinibbute bhagavatī</hi>ti bhagavati aciraparinibbute, dhātubhājanīyaṃ katvā dhammasaṅgītiṃ kātuṃ rājagahaṃ āgatakāle<pb ed="P" n="4.0071"/>| <hi rend="bold">rañño pajjotassa āsaṅkamāno</hi>ti caṇḍapajjoto nāmesa rājā bimbisāramahārājassa sahāyo ahosi, jīvakaṃ pesetvā bhesajjakāritakālato paṭṭhāya pana daḷhamittova jāto, so ‘‘ajātasattunā devadattassa vacanaṃ gahetvā pitā ghātito’’ti sutvā ‘‘mama piyamittaṃ ghātetvā esa rajjaṃ karissāmīti maññati, mayhaṃ sahāyassa sahāyānaṃ atthikabhāvaṃ jānāpessāmī’’ti parisati vācaṃ abhāsi| taṃ sutvā tassa āsaṅkā uppannā| tena vuttaṃ ‘‘rañño pajjotassa āsaṅkamāno’’ti| <hi rend="bold">kammanto</hi>ti bahinagare nagarapaṭisaṅkhārāpanatthāya kammantaṭṭhānaṃ|</p>

<p rend="bodytext"><hi rend="bold">upasaṅkamī</hi>ti mayaṃ dhammavinayasaṅgītiṃ kāressāmāti vicarāma, ayañca mahesakkho rājavallabho saṅgahe kate veḷuvanassa ārakkhaṃ kareyyāti maññamāno upasaṅkami| <hi rend="bold">tehi dhammehī</hi>ti tehi sabbaññutaññāṇadhammehi| <hi rend="bold">sabbena sabba</hi>nti sabbākārena sabbaṃ| <hi rend="bold">sabbathā sabba</hi>nti sabbakoṭṭhāsehi <pb ed="M" n="4.0048"/> sabbaṃ| kiṃ pucchāmīti pucchati? cha hi satthāro paṭhamataraṃ appaññātakulehi nikkhamitvā pabbajitā, te tathāgate dharamāneyeva kālaṃkatā, sāvakāpi nesaṃ appaññātakuleheva pabbajitā| te tesaṃ accayena mahāvivādaṃ akaṃsu| samaṇo pana gotamo mahākulā pabbajito, tassa accayena sāvakānaṃ mahāvivādo bhavissatīti ayaṃ kathā sakalajambudīpaṃ pattharamānā udapādi| sammāsambuddhe ca dharante bhikkhūnaṃ vivādo nāhosi| yopi ahosi, sopi tattheva vūpasamito| parinibbutakāle panassa – ‘‘aṭṭhasaṭṭhiyojanasatasahassubbedhaṃ <pb ed="P" n="4.0072"/> sineruṃ apavāhituṃ samatthassa vātassa purato purāṇapaṇṇaṃ kiṃ ṭhassati, dasa pāramiyo pūretvā sabbaññutaññāṇaṃ pattassa satthu alajjamāno maccurājā kassa lajjissatī’’ti mahāsaṃvegaṃ janetvā bhiyyosomattāya bhikkhū samaggā jātā ativiya upasantupasantā, kiṃ nu kho etanti idaṃ pucchāmīti pucchati| <hi rend="bold">anusaññāyamāno</hi>ti anusañjāyamāno, katākataṃ janantoti attho| anuvicaramāno vā|</p>

<p rend="bodytext" n="80"><hi rend="paranum">80</hi><hi rend="dot">.</hi> <hi rend="bold">atthi</hi> <pb ed="V" n="4.0049"/> <hi rend="bold">nu kho</hi>ti ayampi heṭṭhimapucchameva pucchati| <hi rend="bold">appaṭisaraṇe</hi>ti appaṭisaraṇe dhammavinaye| <hi rend="bold">ko hetu sāmaggiyā</hi>ti tumhākaṃ samaggabhāvassa ko hetu ko paccayo| <hi rend="bold">dhammappaṭisaraṇā</hi>ti dhammo amhākaṃ paṭisaraṇaṃ, dhammo avassayoti dīpeti|</p>

<p rend="bodytext" n="81"><hi rend="paranum">81</hi><hi rend="dot">.</hi> <hi rend="bold">pavattatī</hi>ti paguṇaṃ hutvā āgacchati| <hi rend="bold">āpatti hoti vītikkamo</hi>ti ubhayametaṃ buddhassa āṇātikkamanameva| <hi rend="bold">yathādhammaṃ yathānusiṭṭhaṃ kāremā</hi>ti yathā dhammo ca anusiṭṭhi ca ṭhitā, evaṃ kāremāti attho|</p>

<p rend="bodytext"><hi rend="bold">na kira no bhavanto kārenti dhammo no kāretī</hi>ti padadvayepi no kāro nipātamattaṃ| evaṃ sante na kira bhavanto kārenti, dhammova kāretīti ayamettha attho|</p>

<p rend="bodytext" n="83"><hi rend="paranum">83</hi><hi rend="dot">.</hi> <hi rend="bold">tagghā</hi>ti <pb ed="P" n="4.0073"/> ekaṃse nipāto| <hi rend="bold">kahaṃ pana bhavaṃ ānando</hi>ti kiṃ therassa veḷuvane vasanabhāvaṃ na jānātīti? jānāti| veḷuvanassa pana <pb ed="M" n="4.0049"/> anena ārakkhā dinnā, tasmā attānaṃ ukkaṃsāpetukāmo pucchati| kasmā pana tena tattha ārakkhā dinnā? so kira ekadivasaṃ mahākaccāyanattheraṃ gijjhakūṭā otarantaṃ disvā – ‘‘makkaṭo viya eso’’ti āha| bhagavā taṃ kathaṃ sutvā – ‘‘sace khamāpeti, iccetaṃ kusalaṃ| no ce khamāpeti, imasmiṃ veḷuvane gonaṅgalamakkaṭo bhavissatī’’ti āha| so taṃ kathaṃ sutvā – ‘‘samaṇassa gotamassa kathāya dvedhābhāvo nāma natthi, pacchā me makkaṭabhūtakāle gocaraṭṭhānaṃ bhavissatī’’ti veḷuvane nānāvidhe rukkhe ropetvā ārakkhaṃ adāsi| aparabhāge kālaṃ katvā makkaṭo hutvā nibbatti| ‘‘vassakārā’’ti vutte āgantvā samīpe aṭṭhāsi| <hi rend="bold">tagghā</hi>ti sabbavāresu ekaṃsavacaneyeva nipāto| <hi rend="bold">taggha, bho ānandā</hi>ti evaṃ therena parisamajjhe attano ukkaṃsitabhāvaṃ ñatvā ahampi theraṃ ukkaṃsissāmīti evamāha|</p>

<p rend="bodytext" n="84"><hi rend="paranum">84</hi><hi rend="dot">.</hi> <hi rend="bold">na ca kho, brāhmaṇā</hi>ti thero kira cintesi ‘‘sammāsambuddhena vaṇṇitajjhānampi atthi, avaṇṇitajjhānampi atthi, ayaṃ pana brāhmaṇo sabbameva vaṇṇetīti pañhaṃ visaṃvādeti, na kho pana sakkā imassa mukhaṃ ulloketuṃ na piṇḍapātaṃ rakkhituṃ, pañhaṃ ujuṃ katvā kathessāmī’’ti <pb ed="V" n="4.0050"/> idaṃ vattuṃ āraddhaṃ| <hi rend="bold">antaraṃ karitvā</hi>ti abbhantaraṃ karitvā| <hi rend="bold">evarūpaṃ kho, brāhmaṇa, so bhagavā jhānaṃ vaṇṇesī</hi>ti idha sabbasaṅgāhakajjhānaṃ nāma kathitaṃ|</p>

<p rend="bodytext"><hi rend="bold">yaṃ</hi> <pb ed="P" n="4.0074"/> <hi rend="bold">no maya</hi>nti ayaṃ kira brāhmaṇo vassakārabrāhmaṇaṃ usūyati, tena pucchitapañhassa akathanaṃ paccāsīsamāno kathitabhāvaṃ ñatvā ‘‘vassakārena pucchitaṃ pañhaṃ punappunaṃ tassa nāmaṃ gaṇhanto vitthāretvā kathesi, mayā pucchitapañhaṃ pana yaṭṭhikoṭiyā uppīḷento viya ekadesameva kathesī’’ti anattamano ahosi, tasmā evamāha| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">gopakamoggallānasuttavaṇṇanā niṭṭhitā|</p>

</xml>