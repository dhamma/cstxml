<xml src="s0201a-m50.xml">

<p rend="subhead"><pgroup id="m50"/><readunit id="m50">10. māratajjanīyasuttavaṇṇanā</readunit></p>

<p rend="bodytext" n="506"><hi rend="paranum">506</hi><hi rend="dot">.</hi> <hi rend="bold">evaṃ</hi> <pb ed="V" n="2.0309"/><pb ed="P" n="2.0416"/> <hi rend="bold">me suta</hi>nti māratajjanīyasuttaṃ| tattha <hi rend="bold">koṭṭhamanupaviṭṭho</hi>ti kucchiṃ pavisitvā antānaṃ anto anupaviṭṭho, pakkāsayaṭṭhāne nisinno| <hi rend="bold">garugaro viyā</hi>ti garukagaruko viya thaddho pāsāṇapuñjasadiso| <hi rend="bold">māsācitaṃ</hi> <pb ed="M" n="2.0313"/> <hi rend="bold">maññe</hi>ti māsabhattaṃ bhuttassa kucchi viya māsapūritapasibbako viya tintamāso viya cāti attho| <hi rend="bold">vihāraṃ pavisitvā</hi>ti sace āhāradosena esa garubhāvo, abbhokāse caṅkamituṃ na sappāyanti caṅkamā orohitvā paṇṇasālaṃ pavisitvā pakatipaññatte āsane nisīdi| <hi rend="bold">paccattaṃ yoniso manasākāsī</hi>ti, ‘‘kiṃ nu kho eta’’nti āvajjamāno attanoyeva upāyena manasi akāsi| sace pana thero attano sīlaṃ āvajjetvā, ‘‘yaṃ hiyyo vā pare vā parasuve vā paribhuttaṃ avipakkamatthi, añño vā koci visabhāgadoso, sabbaṃ jīratu phāsukaṃ hotū’’ti hatthena kucchiṃ parāmasissa, māro pāpimā vilīyitvā agamissa| thero pana tathā akatvā yoniso manasi akāsi| <hi rend="bold">mā tathāgataṃ vihesesī</hi>ti yathā hi puttesu vihesitesu mātāpitaro vihesitāva honti, saddhivihārikantevāsikesu vihesitesu ācariyupajjhāyā vihesitāva, janapade vihesite rājā vihesitova hoti, evaṃ tathāgatasāvake vihesite tathāgato vihesitova hoti| tenāha – ‘‘mā tathāgataṃ vihesesī’’ti|</p>

<p rend="bodytext"><hi rend="bold">paccaggaḷe aṭṭhāsī</hi>ti patiaggaḷeva aṭṭhāsi| <hi rend="bold">aggaḷaṃ</hi> vuccati kavāṭaṃ, mukhena uggantvā paṇṇasālato nikkhamitvā bahipaṇṇasālāya kavāṭaṃ nissāya aṭṭhāsīti attho|</p>

<p rend="bodytext" n="507"><hi rend="paranum">507</hi><hi rend="dot">.</hi> <hi rend="bold">bhūtapubbāhaṃ pāpimā</hi>ti kasmā idaṃ desanaṃ ārabhi? thero kira cintesi – ‘‘ākāsaṭṭhakadevatānaṃ tāva manussagandho yojanasate ṭhitānaṃ ābādhaṃ karoti| vuttañhetaṃ – ‘yojanasataṃ kho rājañña manussagandho deve ubbādhatī’ti (dī. ni. 2.415)| ayaṃ pana māro nāgariko paricokkho mahesakkho ānubhāvasampanno devarājā samāno mama kucchiyaṃ pavisitvā antānaṃ anto pakkāsayokāse nisinno ativiya paduṭṭho bhavissati| evarūpaṃ nāma <pb ed="V" n="2.0310"/> jegucchaṃ <pb ed="P" n="2.0417"/> paṭikūlaṃ okāsaṃ pavisitvā nisīdituṃ sakkontassa kimaññaṃ akaraṇīyaṃ bhavissati, kiṃ aññaṃ lajjissati, tvaṃ mama ñātikoti pana vutte mudubhāvaṃ anāpajjamāno nāma natthi, handassa <pb ed="M" n="2.0314"/> ñātikoṭiṃ paṭivijjhitvā mudukeneva naṃ upāyena vissajjessāmī’’ti cintetvā imaṃ desanamārabhi|</p>

<p rend="bodytext"><hi rend="bold">so me tvaṃ bhāgineyyo hosī</hi>ti so tvaṃ tasmiṃ kāle mayhaṃ bhāgineyyo hosi| idaṃ paveṇivasena vuttaṃ| devalokasmiṃ pana mārassa pitu vaṃso pitāmahassa vaṃso rajjaṃ karonto nāma natthi, puññavasena devaloke devarājā hutvā nibbatto, yāvatāyukaṃ ṭhatvā cavati| añño eko attanā katena kammena tasmiṃ ṭhāne adhipati hutvā nibbattati| iti ayaṃ māropi tadā tato cavitvā puna kusalaṃ katvā imasmiṃ kāle tasmiṃ adhipatiṭṭhāne nibbattoti veditabbo|</p>

<p rend="bodytext"><hi rend="bold">vidhuro</hi>ti vigatadhuro, aññehi saddhiṃ asadisoti attho| <hi rend="bold">appakasirenā</hi>ti appadukkhena| <hi rend="bold">pasupālakā</hi>ti ajeḷakapālakā| <hi rend="bold">pathāvino</hi>ti maggapaṭipannā| <hi rend="bold">kāye upacinitvā</hi>ti samantato citakaṃ bandhitvā| <hi rend="bold">aggiṃ datvā pakkamiṃsū</hi>ti ettakena sarīraṃ pariyādānaṃ gamissatīti citakassa pamāṇaṃ sallakkhetvā catūsu disāsu aggiṃ datvā pakkamiṃsu| citako padīpasikhā viya pajjali, therassa udakaleṇaṃ pavisitvā nisinnakālo viya ahosi| <hi rend="bold">cīvarāni papphoṭetvā</hi>ti samāpattito vuṭṭhāya vigatadhūme kiṃsukavaṇṇe aṅgāre maddamāno cīvarāni vidhunitvā| sarīre panassa usumamattampi nāhosi, cīvaresu aṃsumattampi najjhāyi, samāpattiphalaṃ nāmetaṃ|</p>

<p rend="bodytext" n="508"><hi rend="paranum">508</hi><hi rend="dot">.</hi> <hi rend="bold">akkosathā</hi>ti dasahi akkosavatthūhi akkosatha| <hi rend="bold">paribhāsathā</hi>ti vācāya paribhāsatha| <hi rend="bold">rosethā</hi>ti ghaṭṭetha| <hi rend="bold">vihesethā</hi>ti dukkhāpetha| sabbametaṃ vācāya ghaṭṭanasseva adhivacanaṃ| <hi rend="bold">yathā taṃ dūsī māro</hi>ti yathā etesaṃ dūsī māro| <hi rend="bold">labhetha otāra</hi>nti labhetha chiddaṃ, kilesuppattiyā ārammaṇaṃ paccayaṃ labheyyāti attho| <hi rend="bold">muṇḍakā</hi>tiādīsu muṇḍe muṇḍāti samaṇe ca samaṇāti <pb ed="P" n="2.0418"/> vattuṃ vaṭṭeyya, ime pana hīḷentā muṇḍakā samaṇakāti āhaṃsu| <hi rend="bold">ibbhā</hi>ti gahapatikā| <hi rend="bold">kiṇhā</hi>ti kaṇhā, kāḷakāti attho| <hi rend="bold">bandhupādāpaccā</hi>ti ettha <hi rend="bold">bandhū</hi>ti brahmā adhippeto<pb ed="V" n="2.0311"/>| tañhi brāhmaṇā pitāmahoti voharanti| pādānaṃ <pb ed="M" n="2.0315"/> apaccā <hi rend="bold">pādāpaccā,</hi> brahmuno piṭṭhipādato jātāti adhippāyo| tesaṃ kira ayaṃ laddhi – ‘‘brāhmaṇā brahmuno mukhato nikkhantā, khattiyā urato, vessā nābhito, suddā jāṇuto, samaṇā piṭṭhipādato’’ti|</p>

<p rend="bodytext"><hi rend="bold">jhāyinosmā jhāyinosmā</hi>ti jhāyino mayaṃ jhāyino mayanti| <hi rend="bold">madhurakajātā</hi>ti ālasiyajātā| <hi rend="bold">jhāyantī</hi>ti cintayanti| <hi rend="bold">pajjhāyantī</hi>tiādīni upasaggavasena vaḍḍhitāni| <hi rend="bold">mūsikaṃ maggayamāno</hi>ti sāyaṃ gocaratthāya susirarukkhato nikkhantaṃ rukkhasākhāya mūsikaṃ pariyesanto| so kira upasantūpasanto viya niccalova tiṭṭhati, sampattakāle mūsikaṃ sahasā gaṇhāti| <hi rend="bold">kotthū</hi>ti siṅgālo, soṇotipi vadanti| <hi rend="bold">sandhisamalasaṅkaṭire</hi>ti sandhimhi ca samale ca saṅkaṭire ca| tattha <hi rend="bold">sandhi</hi> nāma gharasandhi| <hi rend="bold">samalo</hi> nāma gūthaniddhamanapanāḷi| <hi rend="bold">saṅkaṭiraṃ</hi> nāma saṅkāraṭṭhānaṃ| <hi rend="bold">vahacchinno</hi>ti kantārato nikkhanto chinnavaho| <hi rend="bold">sandhisamalasaṅkaṭire</hi>ti sandhimhi vā samale vā saṅkaṭire vā| sopi hi baddhagatto viya niccalo jhāyati|</p>

<p rend="bodytext"><hi rend="bold">nirayaṃ upapajjantī</hi>ti sace māro manussānaṃ sarīre adhimuccitvā evaṃ kareyya, manussānaṃ akusalaṃ na bhaveyya, mārasseva bhaveyya| sarīre pana anadhimuccitvā visabhāgavatthuṃ vippaṭisārārammaṇaṃ dasseti, tadā kira so bhikkhū khippaṃ gahetvā macche ajjhottharante viya, jālaṃ gahetvā macche gaṇhante viya, lepayaṭṭhiṃ oḍḍetvā sakuṇe bandhante viya, sunakhehi saddhiṃ araññe migavaṃ carante viya, mātugāme gahetvā āpānabhūmiyaṃ nisinne viya, naccante viya, gāyante viya, bhikkhunīnaṃ rattiṭṭhānadivāṭṭhānesu visabhāgamanusse nisinne viya, ṭhite viya ca katvā dassesi| manussā araññagatāpi vanagatāpi vihāragatāpi vippaṭisārārammaṇaṃ passitvā āgantvā aññesaṃ kathenti – ‘‘samaṇā <pb ed="P" n="2.0419"/> evarūpaṃ assamaṇakaṃ ananucchavikaṃ karonti, etesaṃ dinne kuto kusalaṃ, mā etesaṃ kiñci adatthā’’ti| evaṃ te manussā diṭṭhadiṭṭhaṭṭhāne sīlavante akkosantā apuññaṃ pasavitvā apāyapūrakā ahesuṃ| tena vuttaṃ ‘‘nirayaṃ upapajjantī’’ti|</p>

<p rend="bodytext" n="509"><hi rend="paranum">509</hi><hi rend="dot">.</hi> <hi rend="bold">anvāviṭṭhā</hi>ti <pb ed="M" n="2.0316"/> āvaṭṭitā| <hi rend="bold">pharitvā vihariṃsū</hi>ti na kevalaṃ pharitvā vihariṃsu| kakusandhassa pana bhagavato ovāde ṭhatvā ime cattāro brahmavihāre nibbattetvā jhānapadaṭṭhānaṃ vipassanaṃ vaḍḍhetvā arahatte patiṭṭhahiṃsu|</p>

<p rend="bodytext" n="510"><hi rend="paranum">510</hi><hi rend="dot">.</hi> <hi rend="bold">āgatiṃ</hi> <pb ed="V" n="2.0312"/> <hi rend="bold">vā gatiṃ vā</hi>ti paṭisandhivasena āgamanaṭṭhānaṃ vā, cutivasena gamanaṭṭhānaṃ vā na jānāmi| <hi rend="bold">siyā cittassa aññathatta</hi>nti somanassavasena aññathattaṃ bhaveyya| <hi rend="bold">saggaṃ lokaṃ upapajjantī</hi>ti idhāpi purimanayeneva attho veditabbo| yathā hi pubbe vippaṭisārakaraṃ ārammaṇaṃ dasseti, evamidhāpi pasādakaraṃ| so kira tadā manussānaṃ dassanaṭṭhāne bhikkhū ākāse gacchante viya, ṭhite viya pallaṅkena nisinne viya, ākāse sūcikammaṃ karonte viya, potthakaṃ vācente viya, ākāse cīvaraṃ pasāretvā kāyaṃ utuṃ gaṇhāpente viya, navapabbajite ākāsena carante viya, taruṇasāmaṇere ākāse ṭhatvā pupphāni ocinante viya katvā dassesi| manussā araññagatāpi vanagatāpi vihāragatāpi pabbajitānaṃ taṃ paṭipattiṃ disvā āgantvā aññesaṃ kathenti – ‘‘bhikkhūsu antamaso sāmaṇerāpi evaṃmahiddhiko mahānubhāvā, etesaṃ dinnaṃ mahapphalaṃ nāma hoti, etesaṃ detha sakkarothā’’ti| tato manussā bhikkhusaṅghaṃ catūhi paccayehi sakkarontā bahuṃ puññaṃ katvā saggapathapūrakā ahesuṃ| tena vuttaṃ ‘‘saggaṃ lokaṃ upapajjantī’’ti|</p>

<p rend="bodytext" n="511"><hi rend="paranum">511</hi><hi rend="dot">.</hi> <hi rend="bold">etha tumhe, bhikkhave, asubhānupassino kāye viharathā</hi>ti bhagavā sakalajambudīpaṃ āhiṇḍanto antamaso dvinnampi tiṇṇampi bhikkhūnaṃ vasanaṭṭhānaṃ gantvā –</p>

<p rend="indent">‘‘asubhasaññāparicitena, bhikkhave, bhikkhuno cetasā bahulaṃ viharato methunadhammasamāpattiyā cittaṃ patilīyati patikuṭati <pb ed="P" n="2.0420"/> pativattati na sampasāriyati, upekkhā vā pāṭikulyatā vā saṇṭhāti|</p>

<p rend="indent">āhāre paṭikūlasaññāparicitena, bhikkhave, bhikkhuno cetasā bahulaṃ viharato rasataṇhāya cittaṃ patilīyati patikuṭati <pb ed="M" n="2.0317"/> pativattati na sampasāriyati, upekkhā vā pāṭikulyatā vā saṇṭhāti|</p>

<p rend="indent">sabbaloke anabhiratisaññāparicitena, bhikkhave, bhikkhuno cetasā bahulaṃ viharato lokacitresu cittaṃ patilīyati patikuṭati pativattati na sampasāriyati, upekkhā vā pāṭikulyatā vā saṇṭhāti|</p>

<p rend="indent">aniccasaññāparicitena<pb ed="V" n="2.0313"/>, bhikkhave, bhikkhuno cetasā bahulaṃ viharato lābhasakkārasiloke cittaṃ patilīyati patikuṭati pativattati na sampasāriyati, upekkhā vā pāṭikulyatā vā saṇṭhātī’’ti (a. ni. 7.49) evaṃ ānisaṃsaṃ dassetvā –</p>

<p rend="bodytext">etha tumhe, bhikkhave, asubhānupassī kāye viharatha, āhāre paṭikūlasaññino sabbaloke anabhiratisaññino sabbasaṅkhāresu aniccānupassinoti| imāni cattāri kammaṭṭhānāni kathesi| tepi bhikkhū imesu catūsu kammaṭṭhānesu kammaṃ karontā vipassanaṃ vaḍḍhetvā sabbāsave khepetvā arahatte patiṭṭhahiṃsu, imānipi cattāri kammaṭṭhānāni rāgasantāni dosamohasantāni rāgapaṭighātāni dosamohapaṭighātāni cāti|</p>

<p rend="bodytext" n="512"><hi rend="paranum">512</hi><hi rend="dot">.</hi> <hi rend="bold">sakkharaṃ gahetvā</hi>ti antomuṭṭhiyaṃ tiṭṭhanapamāṇaṃ pāsāṇaṃ gahetvā| ayañhi brāhmaṇagahapatikehi bhikkhū akkosāpetvāpi, brāhmaṇagahapatikānaṃ vasena bhikkhusaṅghassa lābhasakkāraṃ uppādāpetvāpi, otāraṃ alabhanto idāni sahatthā upakkamitukāmo aññatarassa kumārassa sarīre adhimuccitvā evarūpaṃ pāsāṇaṃ aggahesi| taṃ sandhāya vuttaṃ ‘‘sakkharaṃ gahetvā’’ti|</p>

<p rend="bodytext"><hi rend="bold">sīsaṃ vo bhindī</hi>ti sīsaṃ bhindi, mahācammaṃ chijjitvā maṃsaṃ dvedhā ahosi| sakkharā panassa sīsakaṭāhaṃ abhinditvā aṭṭhiṃ āhacceva nivattā| <hi rend="bold">nāgāpalokitaṃ apalokesī</hi>ti pahārasaddaṃ sutvā yathā nāma hatthināgo <pb ed="M" n="2.0318"/> ito vā etto vā apaloketukāmo gīvaṃ aparivattetvā <pb ed="P" n="2.0421"/> sakalasarīreneva nivattitvā apaloketi| evaṃ sakalasarīreneva nivattitvā apalokesi| yathā hi mahājanassa aṭṭhīni koṭiyā koṭiṃ āhacca ṭhitāni, paccekabuddhānaṃ aṅkusalaggāni, na evaṃ buddhānaṃ| buddhānaṃ pana saṅkhalikāni viya ekābaddhāni hutvā ṭhitāni, tasmā pacchato apalokanakāle na sakkā hoti gīvaṃ parivattetuṃ| yathā pana hatthināgo pacchābhāgaṃ apaloketukāmo sakalasarīreneva parivattati, evaṃ parivattitabbaṃ hoti| tasmā bhagavā yantena parivattitā suvaṇṇapaṭimā viya sakalasarīreneva nivattitvā apalokesi<pb ed="V" n="2.0314"/>, apaloketvā ṭhito pana, ‘‘na vāyaṃ dūsī māro mattamaññāsī’’ti āha| tassattho, ayaṃ dūsī māro pāpaṃ karonto neva pamāṇaṃ aññāsi, pamāṇātikkantamakāsīti|</p>

<p rend="bodytext"><hi rend="bold">sahāpalokanāyā</hi>ti kakusandhassa bhagavato apalokaneneva saha taṅkhaṇaññeva| <hi rend="bold">tamhā ca ṭhānā cavī</hi>ti tamhā ca devaṭṭhānā cuto, mahānirayaṃ upapannoti attho| cavamāno hi na yattha katthaci ṭhito cavati, tasmā vasavattidevalokaṃ āgantvā cuto, ‘‘sahāpalokanāyā’’ti ca vacanato na bhagavato apalokitattā cutoti veditabbo, cutikāladassanamattameva hetaṃ| uḷāre pana mahāsāvake viraddhattā kudāriyā pahaṭaṃ viyassa āyu tattheva chijjitvā gatanti veditabbaṃ| <hi rend="bold">tayo nāmadheyyā hontī</hi>ti tīṇi nāmāni honti| <hi rend="bold">chaphassāyataniko</hi>ti chasu phassāyatanesu pāṭiyekkāya vedanāya paccayo|</p>

<p rend="bodytext"><hi rend="bold">saṅkusamāhato</hi>ti ayasūlehi samāhato| <hi rend="bold">paccattavedaniyo</hi>ti sayameva vedanājanako| <hi rend="bold">saṅkunā saṅku hadaye samāgaccheyyā</hi>ti ayasūlena saddhiṃ ayasūlaṃ hadayamajjhe samāgaccheyya| tasmiṃ kira niraye upapannānaṃ tigāvuto attabhāvo hoti, therassāpi tādiso ahosi| athassa hi nirayapālā tālakkhandhapamāṇāni ayasūlāni ādittāni sampajjalitāni sajotibhūtāni sayameva gahetvā punappunaṃ nivattamānā, – ‘‘iminā te ṭhānena cintetvā <pb ed="P" n="2.0422"/> pāpaṃ kata’’nti pūvadoṇiyaṃ <pb ed="M" n="2.0319"/> pūvaṃ koṭṭento viya hadayamajjhaṃ koṭṭetvā, paṇṇāsa janā pādābhimukhā paṇṇāsa janā sīsābhimukhā koṭṭetvā gacchanti, evaṃ gacchantā pañcahi vassasatehi ubho ante patvā puna nivattamānā pañcahi vassasatehi hadayamajjhaṃ āgacchanti| taṃ sandhāya evaṃ vuttaṃ|</p>

<p rend="bodytext"><hi rend="bold">vuṭṭhānima</hi>nti vipākavuṭṭhānavedanaṃ| sā kira mahāniraye vedanāto dukkhatarā hoti, yathā hi sinehapānasattāhato parihārasattāhaṃ dukkhataraṃ, evaṃ mahānirayadukkhato ussade vipākavuṭṭhānavedanā dukkhatarāti vadanti| <hi rend="bold">seyyathāpi macchassā</hi>ti purisasīsañhi vaṭṭaṃ hoti, sūlena paharantassa pahāro ṭhānaṃ na labhati parigalati, macchasīsaṃ āyataṃ puthulaṃ, pahāro ṭhānaṃ labhati<pb ed="V" n="2.0315"/>, avirajjhitvā kammakāraṇā sukarā hoti, tasmā evarūpaṃ sīsaṃ hoti|</p>

<p rend="bodytext" n="513"><hi rend="paranum">513</hi><hi rend="dot">.</hi> <hi rend="bold">vidhuraṃ sāvakamāsajjā</hi>ti vidhuraṃ sāvakaṃ ghaṭṭayitvā| <hi rend="bold">paccattavedanā</hi>ti sayameva pāṭiyekkavedanājanakā| <hi rend="bold">īdiso nirayo āsī</hi>ti imasmiṃ ṭhāne nirayo devadūtasuttena dīpetabbo| <hi rend="bold">kaṇha-dukkhaṃ nigacchasī</hi>ti kāḷaka-māra, dukkhaṃ vindissasi| <hi rend="bold">majjhe sarassā</hi>ti mahāsamuddassa majjhe udakaṃ vatthuṃ katvā nibbattavimānāni kappaṭṭhitikāni honti, tesaṃ veḷuriyassa viya vaṇṇo hoti, pabbatamatthake jalitanaḷaggikkhandho viya ca nesaṃ acciyo jotanti, pabhassarā pabhāsampannā honti, tesu vimānesu nīlabhedādivasena nānattavaṇṇā accharā naccanti| <hi rend="bold">yo etamabhijānātī</hi>ti yo etaṃ vimānavatthuṃ jānātīti attho| evamettha vimānapetavatthukeneva attho veditabbo| <hi rend="bold">pādaṅguṭṭhena kampayī</hi>ti idaṃ pāsādakampanasuttena dīpetabbaṃ| <hi rend="bold">yo vejayantaṃ pāsāda</hi>nti idaṃ cūḷataṇhāsaṅkhayavimuttisuttena dīpetabbaṃ| <hi rend="bold">sakkaṃ so paripucchatī</hi>ti idampi teneva dīpetabbaṃ| <hi rend="bold">sudhammāyābhito sabha</hi>nti sudhammasabhāya samīpe, ayaṃ pana brahmaloke sudhammasabhāva, na tāvatiṃsabhavane| sudhammasabhāvirahito hi devaloko nāma natthi|</p>

<p rend="bodytext"><hi rend="bold">brahmaloke pabhassara</hi>nti brahmaloke <pb ed="P" n="2.0423"/> mahāmoggallānamahākassapādīhi sāvakehi saddhiṃ tassa tejodhātuṃ samāpajjitvā nisinnassa <pb ed="M" n="2.0320"/> bhagavato obhāsaṃ| ekasmiñhi samaye bhagavā brahmaloke sudhammāya devasabhāya sannipatitvā, – ‘‘atthi nu kho koci samaṇo vā brāhmaṇo vā evaṃmahiddhiko| yo idha āgantuṃ sakkuṇeyyā’’ti cintentasseva brahmagaṇassa cittamaññāya tattha gantvā brahmagaṇassa matthake nisinno tejodhātuṃ samāpajjitvā mahāmoggallānādīnaṃ āgamanaṃ cintesi| tepi gantvā satthāraṃ vanditvā tejodhātuṃ samāpajjitvā paccekaṃ disāsu nisīdiṃsu, sakalabrahmaloko ekobhāso ahosi| satthā catusaccappakāsanaṃ dhammaṃ desesi, desanāpariyosāne anekāni brahmasahassāni maggaphalesu patiṭṭhahiṃsu| taṃ sandhāyimā gāthā vuttā, so panāyamattho aññatarabrahmasuttena dīpetabbo|</p>

<p rend="bodytext"><hi rend="bold">vimokkhena</hi> <pb ed="V" n="2.0316"/> <hi rend="bold">aphassayī</hi>ti jhānavimokkhena phusi| <hi rend="bold">vana</hi>nti jambudīpaṃ| <hi rend="bold">pubbavidehāna</hi>nti pubbavidehānañca dīpaṃ| <hi rend="bold">ye ca bhūmisayā narā</hi>ti <hi rend="bold">bhūmisayā narā</hi> nāma aparagoyānakā ca uttarakurukā ca| tepi sabbe phusīti vuttaṃ hoti| ayaṃ pana attho nandopanandadamanena dīpetabbo| vatthu visuddhimagge iddhikathāya vitthāritaṃ| <hi rend="bold">apuññaṃ pasavī</hi>ti apuññaṃ paṭilabhi| <hi rend="bold">āsaṃ mā akāsi bhikkhūsū</hi>ti bhikkhū vihesemīti etaṃ āsaṃ mā akāsi| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">māratajjanīyasuttavaṇṇanā niṭṭhitā|</p>

<p rend="centre">pañcamavaggavaṇṇanā niṭṭhitā|</p>
<vaggaend/>

<trailer rend="centre">mūlapaṇṇāsaṭṭhakathā niṭṭhitā|</trailer>
</xml>