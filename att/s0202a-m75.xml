<xml src="s0202a-m75.xml">

<p rend="subhead"><readunit id="m75">5. māgaṇḍiyasuttavaṇṇanā</readunit></p>

<p rend="bodytext" n="207"><hi rend="paranum">207</hi><hi rend="dot">.</hi> <hi rend="bold">evaṃ</hi> <pb ed="V" n="3.0151"/> <hi rend="bold">me suta</hi>nti māgaṇḍiyasuttaṃ| tattha <hi rend="bold">agyāgāre</hi>ti aggihomasālayaṃ| <hi rend="bold">tiṇasanthārake</hi>ti dve māgaṇḍiyā mātulo ca bhāgineyyo ca| tesu mātulo pabbajitvā arahattaṃ patto, bhāgineyyopi <pb ed="P" n="3.0210"/> supanissayo nacirasseva pabbajitvā arahattaṃ pāpuṇissati| athassa bhagavā upanissayaṃ disvā ramaṇīyaṃ devagabbhasadisaṃ gandhakuṭiṃ pahāya tattha chārikatiṇakacavarādīhi uklāpe agyāgāre tiṇasanthārakaṃ paññāpetvā parasaṅgahakaraṇatthaṃ katipāhaṃ vasittha| taṃ sandhāyetaṃ vuttaṃ| <hi rend="bold">tenupasaṅkamī</hi>ti na kevalaṃ taṃdivasameva, yasmā pana taṃ agyāgāraṃ gāmūpacāre dārakadārikāhi okiṇṇaṃ avivittaṃ, tasmā bhagavā niccakālampi divasabhāgaṃ tasmiṃ vanasaṇḍe vītināmetvā sāyaṃ vāsatthāya tattha upagacchati|</p>

<p rend="bodytext"><hi rend="bold">addasā</hi> <pb ed="M" n="3.0147"/> <hi rend="bold">kho…pe.… tiṇasanthārakaṃ paññatta</hi>nti bhagavā aññesu divasesu tiṇasanthārakaṃ saṅgharitvā saññāṇaṃ katvā gacchati, taṃdivasaṃ pana paññapetvāva agamāsi| kasmā? tadā hi paccūsasamaye lokaṃ oloketvāva addasa – ‘‘ajja māgaṇḍiyo idhāgantvā imaṃ tiṇasanthārakaṃ disvā bhāradvājena saddhiṃ tiṇasanthārakaṃ ārabbha kathāsallāpaṃ karissati, athāhaṃ āgantvā dhammaṃ desessāmi, so dhammaṃ sutvā mama santike pabbajitvā arahattaṃ pāpuṇissati| paresaṃ saṅgahakaraṇatthameva hi mayā pāramiyo pūritā’’ti tiṇasanthārakaṃ paññapetvāva agamāsi|</p>

<p rend="bodytext"><hi rend="bold">samaṇaseyyānurūpaṃ maññe</hi>ti imaṃ tiṇasanthārakaṃ ‘‘samaṇassa anucchavikā seyyā’’ti maññāmi| na ca asaññatasamaṇassa nivutthaṭṭhānametaṃ| tathāhettha hatthena ākaḍḍhitaṭṭhānaṃ vā pādena ākaḍḍhitaṭṭhānaṃ vā sīsena pahaṭaṭṭhānaṃ vā na paññāyati, anākulo anākiṇṇo abhinno <pb ed="P" n="3.0211"/> chekena cittakārena tūlikāya paricchinditvā paññatto viya| saññatasamaṇassa vasitaṭṭhānaṃ, kassa bho vasitaṭṭhānanti pucchati| <hi rend="bold">bhūnahuno</hi>ti hatavaḍḍhino mariyādakārakassa| kasmā evamāha? chasu dvāresu vaḍḍhipaññāpanaladdhikattā| ayañhi tassa laddhi – cakkhu brūhetabbaṃ vaḍḍhetabbaṃ, adiṭṭhaṃ dakkhitabbaṃ, diṭṭhaṃ samatikkamitabbaṃ| sotaṃ brūhetabbaṃ vaḍḍhetabbaṃ, asutaṃ <pb ed="V" n="3.0152"/> sotabbaṃ, sutaṃ samatikkamitabbaṃ| ghānaṃ brūhetabbaṃ vaḍḍhetabbaṃ, aghāyitaṃ ghāyitabbaṃ, ghāyitaṃ samatikkamitabbaṃ| jivhā brūhetabbā vaḍḍhetabbā, assāyitaṃ sāyitabbaṃ, sāyitaṃ samatikkamitabbaṃ| kāyo brūhetabbo vaḍḍhetabbo, aphuṭṭhaṃ phusitabbaṃ, phuṭṭhaṃ samatikkamitabbaṃ| mano brūhetabbo vaḍḍhetabbo, aviññātaṃ vijānitabbaṃ, viññātaṃ samatikkamitabbaṃ| evaṃ so chasu dvāresu vaḍḍhiṃ paññapeti| bhagavā pana –</p>

<p rend="gatha1">‘‘cakkhunā saṃvaro sādhu, sādhu sotena saṃvaro|</p>

<p rend="gathalast">ghānena saṃvaro sādhu, sādhu jivhāya saṃvaro||</p>

<p rend="gatha1">kāyena saṃvaro sādhu, sādhu vācāya saṃvaro|</p>

<p rend="gatha2">manasā saṃvaro sādhu, sādhu sabbattha saṃvaro|</p>

<p rend="gathalast">sabbattha saṃvuto bhikkhu, sabbadukkhā pamuccatī’’ti|| (dha. pa. 360-361) –</p>

<p rend="unindented">chasu <pb ed="M" n="3.0148"/> dvāresu saṃvaraṃ paññapeti| tasmā so ‘‘vaḍḍhihato samaṇo gotamo mariyādakārako’’ti maññamāno ‘‘bhūnahuno’’ti āha|</p>

<p rend="bodytext"><hi rend="bold">ariye ñāye dhamme kusale</hi>ti parisuddhe kāraṇadhamme anavajje| iminā kiṃ dasseti? evarūpassa nāma uggatassa paññātassa yasassino upari vācaṃ bhāsamānena vīmaṃsitvā upadhāretvā mukhe ārakkhaṃ ṭhapetvā bhāsitabbo <pb ed="P" n="3.0212"/> hoti| tasmā mā sahasā abhāsi, mukhe ārakkhaṃ ṭhapehīti dasseti| <hi rend="bold">evañhi no sutte ocaratī</hi>ti yasmā amhākaṃ sutte evaṃ āgacchati, na mayaṃ mukhāruḷhicchāmattaṃ vadāma, sutte ca nāma āgataṃ vadamānā kassa bhāyeyyāma, tasmā sammukhāpi naṃ vadeyyāmāti attho| <hi rend="bold">appossukko</hi>ti mama rakkhanatthāya anussukko avāvaṭo hutvāti attho| <hi rend="bold">vuttova naṃ vadeyyā</hi>ti mayā vuttova hutvā apucchitova kathaṃ samuṭṭhāpetvā ambajambūādīni gahetvā viya apūrayamāno mayā kathitaniyāmena bhavaṃ bhāradvājo vadeyya, vadassūti attho|</p>

<p rend="bodytext" n="208"><hi rend="paranum">208</hi><hi rend="dot">.</hi> <hi rend="bold">assosi</hi> <pb ed="V" n="3.0153"/> <hi rend="bold">kho</hi>ti satthā ālokaṃ vaḍḍhetvā dibbacakkhunā māgaṇḍiyaṃ tattha āgataṃ addasa, dvinnaṃ janānaṃ bhāsamānānaṃ dibbasotena saddampi assosi| <hi rend="bold">paṭisallānā vuṭṭhito</hi>ti phalasamāpattiyā vuṭṭhito| <hi rend="bold">saṃviggo</hi>ti pītisaṃvegena saṃviggo calito kampito| tassa kira etadahosi – ‘‘neva māgaṇḍiyena samaṇassa gotamassa ārocitaṃ, na mayā| amhe muñcitvā añño ettha tatiyopi natthi, suto bhavissati amhākaṃ saddo tikhiṇasotena purisenā’’ti| athassa abbhantare pīti uppajjitvā navanavutilomakūpasahassāni uddhaggāni akāsi| tena vuttaṃ ‘‘saṃviggo lomahaṭṭhajāto’’ti| <hi rend="bold">atha</hi> <pb ed="P" n="3.0213"/> <hi rend="bold">kho māgaṇḍiyo paribbājako</hi>ti paribbājakassa pabhinnamukhaṃ viya bījaṃ paripākagataṃ ñāṇaṃ, tasmā sannisīdituṃ asakkonto āhiṇḍamāno puna satthu santikaṃ āgantvā ekamantaṃ nisīdi| taṃ dassetuṃ ‘‘atha kho māgaṇḍiyo’’tiādi vuttaṃ|</p>

<p rend="bodytext" n="209"><hi rend="paranum">209</hi><hi rend="dot">.</hi> satthā – ‘‘evaṃ kira tvaṃ, māgaṇḍiya, maṃ avacā’’ti avatvāva <hi rend="bold">cakkhuṃ kho, māgaṇḍiyā</hi>ti paribbājakassa dhammadesanaṃ ārabhi| tattha vasanaṭṭhānaṭṭhena <pb ed="M" n="3.0149"/> rūpaṃ cakkhussa ārāmoti cakkhu <hi rend="bold">rūpārāmaṃ</hi>| rūpe ratanti <hi rend="bold">rūparataṃ</hi>| rūpena cakkhu āmoditaṃ pamoditanti <hi rend="bold">rūpasamuditaṃ| danta</hi>nti nibbisevanaṃ| <hi rend="bold">gutta</hi>nti gopitaṃ| <hi rend="bold">rakkhita</hi>nti ṭhapitarakkhaṃ| <hi rend="bold">saṃvuta</hi>nti pihitaṃ| <hi rend="bold">saṃvarāyā</hi>ti pidhānatthāya|</p>

<p rend="bodytext" n="210"><hi rend="paranum">210</hi><hi rend="dot">.</hi> <hi rend="bold">paricāritapubbo</hi>ti abhiramitapubbo| <hi rend="bold">rūpapariḷāha</hi>nti rūpaṃ ārabbha uppajjanapariḷāhaṃ| <hi rend="bold">imassa pana te, māgaṇḍiya, kimassa vacanīya</hi>nti imassa rūpaṃ pariggaṇhitvā arahattappattassa khīṇāsavassa tayā kiṃ vacanaṃ vattabbaṃ assa, vuḍḍhihato mariyādakārakoti idaṃ vattabbaṃ, na vattabbanti pucchati| <hi rend="bold">na kiñci, bho gotamā</hi>ti, bho gotama, kiñci vattabbaṃ natthi| sesadvāresupi eseva nayo|</p>

<p rend="bodytext" n="211"><hi rend="paranum">211</hi><hi rend="dot">.</hi> idāni yasmā tayā pañcakkhandhe pariggahetvā arahattappattassa khīṇāsavassa kiñci vattabbaṃ natthi, ahañca pañcakkhandhe pariggahetvā <pb ed="P" n="3.0214"/> sabbaññutaṃ patto, tasmā ahampi te na kiñci vattabboti dassetuṃ <hi rend="bold">ahaṃ kho panā</hi>tiādimāha| <hi rend="bold">tassa mayhaṃ māgaṇḍiyā</hi>ti gihikāle attano sampattiṃ dassento āha| tattha <hi rend="bold">vassiko</hi>tiādīsu yattha sukhaṃ hoti vassakāle <pb ed="V" n="3.0154"/> vasituṃ, ayaṃ vassiko| itaresupi eseva nayo| ayaṃ panettha vacanattho – vassaṃ vāso vassaṃ, vassaṃ arahatīti <hi rend="bold">vassiko</hi>| itaresupi eseva nayo|</p>

<p rend="bodytext">tattha vassiko pāsādo nātiucco hoti nātinīco, dvāravātapānānipissa nātitanūni nātibahūni, bhūmattharaṇapaccattharaṇakhajjabhojjānipettha missakāneva vaṭṭanti| hemantike thambhāpi bhittiyopi nīcā honti, dvāravātapānāni tanukāni sukhumacchiddāni| uṇhapavesanatthāya bhittiniyūhāni nīharīyanti| bhūmattharaṇapaccattharaṇanivāsanapārupanāni panettha uṇhavīriyāni kambalādīni vaṭṭanti| khajjabhojjaṃ siniddhaṃ kaṭukasannissitañca| gimhike thambhāpi bhittiyopi uccā honti| dvāravātapānāni panettha bahūni vipulajālāni bhavanti| bhūmattharaṇādīni dukūlamayāni vaṭṭanti, khajjabhojjāni madhurarasasītavīriyāni| vātapānasamīpesu cettha nava cāṭiyo ṭhapetvā udakassa pūretvā nīluppalādīhi sañchādenti| tesu tesu padesesu udakayantāni <pb ed="M" n="3.0150"/> karonti, yehi deve vassante viya udakadhārā nikkhamanti|</p>

<p rend="bodytext">bodhisattassa pana aṭṭhasatasuvaṇṇaghaṭe ca rajataghaṭe ca gandhodakassa pūretvā nīluppalagacchake katvā sayanaṃ parivāretvā ṭhapayiṃsu| mahantesu lohakaṭāhesu <pb ed="P" n="3.0215"/> gandhakalalaṃ pūretvā nīluppalapadumapuṇḍarīkāni ropetvā utuggahaṇatthāya tattha tattha ṭhapesuṃ| sūriyarasmīhi pupphāni pupphanti| nānāvidhā bhamaragaṇā pāsādaṃ pavisitvā pupphesu rasaṃ gaṇhantā vicaranti| pāsādo atisugandho hoti| yamakabhittiyā antare lohanāḷiṃ ṭhapetvā navabhūmikapāsādassa upari ākāsaṅgaṇe ratanamaṇḍapamatthake sukhumacchiddakaṃ jālaṃ baddhaṃ ahosi| ekasmiṃ ṭhāne sukkhamahiṃsacammaṃ pasāreti| bodhisattassa udakakīḷanavelāya mahiṃsacamme pāsāṇaguḷe khipanti, meghathanitasaddo viya hoti| heṭṭhā yantaṃ parivattenti, udakaṃ abhiruhitvā jālamatthake patati, vassapatanasalilaṃ viya hoti| tadā bodhisatto nīlapaṭaṃ nivāseti, nīlapaṭaṃ pārupati, nīlapasādhanaṃ pasādheti| parivārāpissa cattālīsanāṭakasahassāni nīlavatthābharaṇāneva nīlavilepanāni hutvā mahāpurisaṃ parivāretvā ratanamaṇḍapaṃ gacchanti| divasabhāgaṃ udakakīḷaṃ kīḷanto sītalaṃ utusukhaṃ anubhoti|</p>

<p rend="bodytext">pāsādassa catūsu disāsu cattāro sarā honti| divākāle nānāvaṇṇasakuṇagaṇā pācīnasarato <pb ed="V" n="3.0155"/> vuṭṭhāya viravamānā pāsādamatthakena pacchimasaraṃ gacchanti| pacchimasarato vuṭṭhāya pācīnasaraṃ, uttarasarato dakkhiṇasaraṃ, dakkhiṇasarato uttarasaraṃ gacchanti, antaravassasamayo viya hoti| hemantikapāsādo pana pañcabhūmiko ahosi, vassikapāsādo sattabhūmiko|</p>

<p rend="bodytext"><hi rend="bold">nippurisehī</hi>ti purisavirahitehi| na kevalañcettha tūriyāneva nippurisāni, sabbaṭṭhānānipi nippurisāneva<pb ed="P" n="3.0216"/>| dovārikāpi itthiyova, nhāpanādiparikammakarāpi itthiyova| rājā kira – ‘‘tathārūpaṃ issariyasukhasampattiṃ anubhavamānassa purisaṃ disvā parisaṅkā uppajjati, sā me puttassa <pb ed="M" n="3.0151"/> mā ahosī’’ti sabbakiccesu itthiyova ṭhapesi| <hi rend="bold">tāya ratiyā ramamāno</hi>ti idaṃ catutthajjhānikaphalasamāpattiratiṃ sandhāya vuttaṃ|</p>

<p rend="bodytext" n="212"><hi rend="paranum">212</hi><hi rend="dot">.</hi> <hi rend="bold">gahapati vā gahapatiputto vā</hi>ti ettha yasmā khattiyānaṃ setacchattasmiṃyeva patthanā hoti, mahā ca nesaṃ papañco, brāhmaṇā mantehi atittā mante gavesantā vicaranti, gahapatino pana muddāgaṇanamattaṃ uggahitakālato paṭṭhāya sampattiṃyeva anubhavanti, tasmā khattiyabrāhmaṇe aggahetvā ‘‘gahapati vā gahapatiputto vā’’ti āha| <hi rend="bold">āvaṭṭeyyā</hi>ti mānusakakāmahetu āvaṭṭo bhaveyyāti attho| <hi rend="bold">abhikkantatarā</hi>ti visiṭṭhatarā| <hi rend="bold">paṇītatarā</hi>ti atappakatarā| vuttampi cetaṃ –</p>

<p rend="gatha1">‘‘kusaggenudakamādāya, samudde udakaṃ mine|</p>

<p rend="gathalast">evaṃ mānusakā kāmā, dibbakāmāna santike’’ti|| (jā. 2.21.389) –</p>

<p rend="unindented"><hi rend="bold">samadhigayha tiṭṭhatī</hi>ti dibbasukhaṃ gaṇhitvā tato visiṭṭhatarā hutvā tiṭṭhati|</p>

<p rend="bodytext">opammasaṃsandanaṃ panettha evaṃ veditabbaṃ – gahapatissa pañcahi kāmaguṇehi samaṅgībhūtakālo viya bodhisattassa tīsu pāsādesu cattālīsasahassitthimajjhe modanakālo, tassa sucaritaṃ pūretvā sagge nibbattakālo viya bodhisattassa abhinikkhamanaṃ katvā bodhipallaṅke sabbaññutaṃ paṭividdhakālo<pb ed="P" n="3.0217"/>, tassa nandanavane sampattiṃ anubhavanakālo viya tathāgatassa catutthajjhānikaphalasamāpattiratiyā vītivattanakālo, tassa mānusakānaṃ pañcannaṃ kāmaguṇānaṃ <pb ed="V" n="3.0156"/> apatthanakālo viya tathāgatassa catutthajjhānikaphalasamāpattiratiyā vītināmentassa hīnajanasukhassa apatthanakāloti|</p>

<p rend="bodytext" n="213"><hi rend="paranum">213</hi><hi rend="dot">.</hi> <hi rend="bold">sukhī</hi>ti paṭhamaṃ dukkhito pacchā sukhito assa| <hi rend="bold">serī</hi>ti paṭhamaṃ vejjadutiyako pacchā serī ekako bhaveyya| <hi rend="bold">sayaṃvasī</hi>ti paṭhamaṃ vejjassa vase vattamāno vejjena nisīdāti vutte nisīdi, nipajjāti vutte nipajji, bhuñjāti vutte bhuñji, pivāti vutte pivi, pacchā sayaṃvasī jāto| <hi rend="bold">yena kāmaṃ</hi> <pb ed="M" n="3.0152"/> <hi rend="bold">gamo</hi>ti paṭhamaṃ icchiticchitaṭṭhānaṃ gantuṃ nālattha, pacchā roge vūpasante vanadassana-giridassana-pabbatadassanādīsupi yenakāmaṃ gamo jāto, yattha yattheva gantuṃ icchati, tattha tattheva gaccheyya|</p>

<p rend="bodytext">etthāpi idaṃ opammasaṃsandanaṃ – purisassa kuṭṭhikālo viya hi bodhisattassa agāramajjhe vasanakālo, aṅgārakapallaṃ viya ekaṃ kāmavatthu, dve kapallāni viya dve vatthūni, sakkassa pana devarañño aḍḍhateyyakoṭiyāni aṅgārakapallāni viya aḍḍhatiyanāṭakakoṭiyo, nakhehi vaṇamukhāni tacchetvā aṅgārakapalle paritāpanaṃ viya vatthupaṭisevanaṃ, bhesajjaṃ āgamma arogakālo viya kāmesu ādīnavaṃ nekkhamme ca ānisaṃsaṃ disvā nikkhamma buddhabhūtakāle catutthajjhānikaphalasamāpattiratiyā vītivattanakālo, aññaṃ kuṭṭhipurisaṃ disvā apatthanakālo viya tāya ratiyā vītināmentassa hīnajanaratiyā apatthanakāloti|</p>

<p rend="bodytext" n="214"><hi rend="paranum">214</hi><hi rend="dot">.</hi> <hi rend="bold">upahatindriyo</hi>ti <pb ed="P" n="3.0218"/> kimirakuṭṭhena nāma upahatakāyappasādo| <hi rend="bold">upahatindriyā</hi>ti upahatapaññindriyā| te yathā so upahatakāyindriyo kuṭṭhī dukkhasamphassasmiṃyeva aggismiṃ sukhamiti viparītasaññaṃ paccalattha, evaṃ paññindriyassa upahatattā dukkhasamphassesveva kāmesu sukhamiti viparītasaññaṃ paccalatthuṃ|</p>

<p rend="bodytext" n="215"><hi rend="paranum">215</hi><hi rend="dot">.</hi> <hi rend="bold">asucitarāni cevā</hi>tiādīsu pakatiyāva tāni asucīni ca duggandhāni ca pūtīni ca, idāni pana asucitarāni ceva duggandhatarāni ca pūtitarāni ca honti| <hi rend="bold">kācī</hi>ti tassa hi paritāpentassa ca kaṇḍūvantassa ca pāṇakā anto pavisanti, duṭṭhalohitaduṭṭhapubbā paggharanti| evamassa kāci assādamattā hoti|</p>

<p rend="bodytext"><hi rend="bold">ārogyaparamā</hi>ti <pb ed="V" n="3.0157"/> gāthāya ye keci dhanalābhā vā yasalābhā vā puttalābhā vā atthi, ārogyaṃ tesaṃ paramaṃ uttamaṃ, natthi tato uttaritaro lābhoti, ārogyaparamā lābhā| yaṃkiñci jhānasukhaṃ vā maggasukhaṃ vā phalasukhaṃ vā atthi, nibbānaṃ tattha paramaṃ, natthi tato uttaritaraṃ sukhanti nibbānaṃ paramaṃ sukhaṃ| <hi rend="bold">aṭṭhaṅgiko maggāna</hi>nti pubbabhāgamaggānaṃ pubbabhāgagamaneneva amatagāmīnaṃ aṭṭhaṅgiko khemo, natthi tato khemataro <pb ed="M" n="3.0153"/> añño maggo| atha vā <hi rend="bold">khemaṃ amatagāmina</hi>nti ettha khemantipi amatantipi nibbānasseva nāmaṃ| yāvatā puthusamaṇabrāhmaṇā parappavādā khemagāmino ca amatagāmino cāti laddhivasena gahitā, sabbesaṃ tesaṃ khemamatagāmīnaṃ maggānaṃ aṭṭhaṅgiko paramo uttamoti ayamettha attho|</p>

<p rend="bodytext" n="216"><hi rend="paranum">216</hi><hi rend="dot">.</hi> <hi rend="bold">ācariyapācariyāna</hi>nti ācariyānañceva ācariyācariyānañca| <hi rend="bold">sametī</hi>ti <pb ed="P" n="3.0219"/> ekanāḷiyā mitaṃ viya ekatulāya tulitaṃ viya sadisaṃ hoti ninnānākaraṇaṃ| <hi rend="bold">anomajjatī</hi>ti pāṇiṃ heṭṭhā otārento majjati – ‘‘idaṃ taṃ, bho gotama, ārogyaṃ, idaṃ taṃ nibbāna’’nti kālena sīsaṃ kālena uraṃ parimajjanto evamāha|</p>

<p rend="bodytext" n="217"><hi rend="paranum">217</hi><hi rend="dot">.</hi> <hi rend="bold">cheka</hi>nti sampannaṃ| <hi rend="bold">sāhuḷicīrenā</hi>ti kāḷakehi eḷakalomehi katathūlacīrena| saṅkāracoḷakenātipi vadanti| <hi rend="bold">vācaṃ nicchāreyyā</hi>ti kālena dasāya kālena ante kālena majjhe parimajjanto nicchāreyya, vadeyyāti attho| <hi rend="bold">pubbakehesā</hi>ti pubbakehi esā| vipassīpi hi bhagavā…pe.… kassapopi bhagavā catuparisamajjhe nisinno imaṃ gāthaṃ abhāsi, ‘‘atthanissitagāthā’’ti mahājano uggaṇhi| satthari parinibbute aparabhāge paribbājakānaṃ antaraṃ paviṭṭhā| te potthakagataṃ katvā padadvayameva rakkhituṃ sakkhiṃsu| tenāha – <hi rend="bold">sā etarahi anupubbena puthujjanagāthā</hi>ti|</p>

<p rend="bodytext" n="218"><hi rend="paranum">218</hi><hi rend="dot">.</hi> rogova bhūtoti <hi rend="bold">rogabhūto</hi>| sesapadesupi eseva nayo| <hi rend="bold">ariyaṃ cakkhu</hi>nti parisuddhaṃ vipassanāñāṇañceva maggañāṇañca| <hi rend="bold">pahotī</hi>ti samattho| <hi rend="bold">bhesajjaṃ kareyyā</hi>ti uddhaṃvirecanaṃ adhovirecanaṃ añjanañcāti bhesajjaṃ kareyya|</p>

<p rend="bodytext" n="219"><hi rend="paranum">219</hi><hi rend="dot">.</hi> <hi rend="bold">na cakkhūni uppādeyyā</hi>ti yassa hi antarā pittasemhādipaliveṭhena <pb ed="P" n="3.0220"/> cakkhupasādo <pb ed="V" n="3.0158"/> upahato hoti, so chekaṃ vejjaṃ āgamma sappāyabhesajjaṃ sevanto cakkhūni uppādeti nāma| jaccandhassa pana <pb ed="M" n="3.0154"/> mātukucchiyaṃyeva vinaṭṭhāni, tasmā so na labhati| tena vuttaṃ ‘‘na cakkhūni uppādeyyā’’ti|</p>

<p rend="bodytext" n="220"><hi rend="paranum">220</hi><hi rend="dot">.</hi> dutiyavāre <hi rend="bold">jaccandho</hi>ti jātakālato paṭṭhāya pittādipaliveṭhena andho| <hi rend="bold">amusmi</hi>nti tasmiṃ pubbe vutte| <hi rend="bold">amittatopi daheyyā</hi>ti amitto me ayanti evaṃ amittato ṭhapeyya| dutiyapadepi eseva nayo| <hi rend="bold">iminā cittenā</hi>ti vaṭṭe anugatacittena| <hi rend="bold">tassa me upādānapaccayā</hi>ti ekasandhi dvisaṅkhepo paccayākāro kathito, vaṭṭaṃ vibhāvitaṃ|</p>

<p rend="bodytext" n="221"><hi rend="paranum">221</hi><hi rend="dot">.</hi> <hi rend="bold">dhammānudhamma</hi>nti dhammassa anudhammaṃ anucchavikaṃ paṭipadaṃ| <hi rend="bold">ime rogā gaṇḍā sallā</hi>ti pañcakkhandhe dasseti| <hi rend="bold">upādānanirodhā</hi>ti vivaṭṭaṃ dassento āha| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">māgaṇḍiyasuttavaṇṇanā niṭṭhitā|</p>

</xml>