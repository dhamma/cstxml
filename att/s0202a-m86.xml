<xml src="s0202a-m86.xml">

<p rend="subhead"><pgroup id="m86"/><readunit id="m86">6. aṅgulimālasuttavaṇṇanā</readunit></p>

<p rend="bodytext" n="347"><hi rend="paranum">347</hi><hi rend="dot">.</hi> <hi rend="bold">evaṃ</hi> <pb ed="V" n="3.0234"/><pb ed="P" n="3.0328"/> <hi rend="bold">me suta</hi>nti aṅgulimālasuttaṃ| tattha <hi rend="bold">aṅgulīnaṃ mālaṃ dhāretī</hi>ti kasmā dhāreti? ācariyavacanena| tatrāyaṃ anupubbikathā –</p>

<p rend="bodytext">ayaṃ kira kosalarañño purohitassa mantāṇiyā nāma brāhmaṇiyā kucchismiṃ paṭisandhiṃ aggahesi| brāhmaṇiyā rattibhāge gabbhavuṭṭhānaṃ ahosi| tassa mātukucchito nikkhamanakāle sakalanagare āvudhāni pajjaliṃsu, rañño maṅgalasakuntopi sirisayane ṭhapitā asilaṭṭhipi <pb ed="M" n="3.0227"/> pajjali| brāhmaṇo nikkhamitvā nakkhattaṃ olokento coranakkhattena jātoti rañño santikaṃ gantvā sukhaseyyabhāvaṃ pucchi|</p>

<p rend="bodytext">rājā ‘‘kuto, me ācariya, sukhaseyyā? mayhaṃ maṅgalāvudhaṃ pajjali, rajjassa vā jīvitassa vā antarāyo bhavissati maññe’’ti| mā bhāyi, mahārāja, mayhaṃ ghare kumāro jāto, tassānubhāvena na kevalaṃ tuyhaṃ nivesane, sakalanagarepi āvudhāni pajjalitānīti| kiṃ bhavissati ācariyāti? coro bhavissati mahārājāti| kiṃ ekacorako, udāhu rajjadūsako coroti? ekacorako devāti| evaṃ vatvā ca pana rañño manaṃ gaṇhitukāmo āha – ‘‘māretha naṃ devā’’ti| ekacorako samāno kiṃ karissati? karīsasahassakhette ekasālisīsaṃ viya hoti, paṭijaggatha nanti| tassa nāmaggahaṇaṃ gaṇhantā sayane ṭhapitamaṅgalasilaṭṭhi, chadane ṭhapitā sarā, kappāsapicumhi <pb ed="P" n="3.0329"/> ṭhapitaṃ tālavaṇṭakaraṇasatthakanti ete pajjalantā kiñci na hiṃsiṃsu, tasmā <hi rend="bold">ahiṃsako</hi>ti nāmaṃ akaṃsu| taṃ sippuggahaṇakāle takkasīlaṃ pesayiṃsu|</p>

<p rend="bodytext">so dhammantevāsiko hutvā sippaṃ paṭṭhapesi| vattasampanno kiṃkārapaṭissāvī manāpacārī piyavādī ahosi| sesantevāsikā bāhirakā ahesuṃ| te – ‘‘ahiṃsakamāṇavakassa āgatakālato paṭṭhāya mayaṃ na paññāyāma, kathaṃ naṃ bhindeyyāmā’’ti? nisīditvā mantayantā <pb ed="V" n="3.0235"/> – ‘‘sabbehi atirekapaññattā duppaññoti| na sakkā vattuṃ, vattasampannattā dubbattoti| na sakkā vattuṃ, jātisampannattā dujjātoti na sakkā vattuṃ, kinti karissāmā’’ti? tato ekaṃ kharamantaṃ mantayiṃsu ‘‘ācariyassa antaraṃ katvā naṃ bhindissāmā’’ti tayo rāsī hutvā paṭhamaṃ ekacce ācariyaṃ upasaṅkamitvā vanditvā aṭṭhaṃsu| kiṃ tātāti? imasmiṃ gehe ekā kathā suyyatīti| kiṃ tātāti? ahiṃsakamāṇavo tumhākaṃ antare dubbhatīti maññāmāti| ācariyo santajjetvā – ‘‘gacchatha vasalā, mā me puttaṃ mayhaṃ antare paribhindathā’’ti niṭṭhubhi| tato itare, atha itarehi tayopi koṭṭhāsā āgantvā tatheva vatvā – ‘‘amhākaṃ asaddahantā upaparikkhitvā jānāthā’’ti āhaṃsu|</p>

<p rend="bodytext">ācariyo <pb ed="M" n="3.0228"/> sinehena vadante disvā ‘‘atthi maññe santhavo’’ti paribhijjitvā cintesi ‘‘ghātemi na’’nti| tato cintesi – ‘‘sace ghātessāmi ‘disāpāmokkho ācariyo attano santikaṃ sippuggahaṇatthaṃ āgate māṇavake dosaṃ uppādetvā jīvitā voropetī’ti| puna koci sippuggahaṇatthaṃ na āgamissati, evaṃ me lābho parihāyissati, atha <pb ed="P" n="3.0330"/> naṃ sippassa pariyosānupacāroti vatvā jaṅghasahassaṃ ghātehīti vakkhāmi| avassaṃ ettha eko uṭṭhāya taṃ ghātessatī’’ti|</p>

<p rend="bodytext">atha naṃ āha – ‘‘ehi tāta jaṅghasahassaṃ ghātehi, evaṃ te sippassa upacāro kato bhavissatī’’ti| mayaṃ ahiṃsakakule jātā, na sakkā ācariyāti| aladdhupacāraṃ sippaṃ phalaṃ na deti tātāti| so pañcāvudhaṃ gahetvā ācariyaṃ vanditvā aṭaviṃ paviṭṭho| aṭaviṃ pavisanaṭṭhānepi aṭavimajjhepi aṭavito nikkhamanaṭṭhānepi ṭhatvā manusse ghāteti| vatthaṃ vā veṭhanaṃ vā na gaṇhāti| eko dveti gaṇitamattameva karonto gacchati, gaṇanampi na uggaṇhāti| pakatiyāpi paññavā esa, pāṇātipātino pana cittaṃ na patiṭṭhāti, tasmā anukkamena gaṇanampi na sallakkhesi, ekekaṃ aṅguliṃ chinditvā ṭhapeti| ṭhapitaṭṭhāne aṅguliyo vinassanti, tato vijjhitvā aṅgulīnaṃ mālaṃ katvā dhāresi, teneva cassa aṅgulimāloti saṅkhā udapādi| so sabbaṃ araññaṃ nissañcāramakāsi, dāruādīnaṃ atthāya araññaṃ gantuṃ samattho nāma natthi|</p>

<p rend="bodytext">rattibhāge <pb ed="V" n="3.0236"/> antogāmampi āgantvā pādena paharitvā dvāraṃ ugghāteti| tato sayiteyeva māretvā eko ekoti gahetvā gacchati| gāmo osaritvā nigame aṭṭhāsi, nigamo nagare| manussā tiyojanato paṭṭhāya gharāni pahāya dārake hatthesu gahetvā āgamma sāvatthiṃ parivāretvā khandhāvāraṃ bandhitvā rājaṅgaṇe sannipatitvā – ‘‘coro, te deva, vijite aṅgulimālo nāmā’’tiādīni <pb ed="P" n="3.0331"/> vadantā kandanti| bhaggavo ‘‘mayhaṃ putto bhavissatī’’ti ñatvā brāhmaṇiṃ āha – bhoti aṅgulimālo nāma coro uppanno, so na añño, tava putto ahiṃsakakumāro| idāni rājā taṃ gaṇhituṃ nikkhamissati, kiṃ kattabbanti? gaccha <pb ed="M" n="3.0229"/> sāmi, puttaṃ me gahetvā ehīti| nāhaṃ bhadde ussahāmi, catūsu hi janesu vissāso nāma natthi, coro me purāṇasahāyoti avissāsanīyo, sākhā me purāṇasanthatāti avissāsanīyā, rājā maṃ pūjetīti avissāsanīyo, itthī me vasaṃ gatāti avissāsanīyāti| mātu hadayaṃ pana mudukaṃ hoti| tasmā ahaṃ pana gantvā mayhaṃ puttaṃ ānessāmīti nikkhantā|</p>

<p rend="bodytext">taṃdivasañca bhagavā paccūsasamaye lokaṃ volokento aṅgulimālaṃ disvā – ‘‘mayi gate etassa sotthi bhavissati| agāmake araññe ṭhito catuppadikaṃ gāthaṃ sutvā mama santike pabbajitvā cha abhiññā sacchikarissati| sace na gamissāmi, mātari aparajjhitvā anuddharaṇīyo bhavissati, karissāmissa saṅgaha’’nti pubbaṇhasamayaṃ nivāsetvā piṇḍāya pavisitvā katabhattakicco taṃ saṅgaṇhitukāmo vihārā nikkhami| etamatthaṃ dassetuṃ ‘‘atha kho bhagavā’’tiādi vuttaṃ|</p>

<p rend="bodytext" n="348"><hi rend="paranum">348</hi><hi rend="dot">.</hi> <hi rend="bold">saṅkaritvā saṅkaritvā</hi>ti saṅketaṃ katvā vaggavaggā hutvā| <hi rend="bold">hatthatthaṃ gacchantī</hi>ti hatthe atthaṃ vināsaṃ gacchanti| kiṃ pana te bhagavantaṃ sañjānitvā evaṃ vadanti asañjānitvāti? asañjānitvā| aññātakavesena hi bhagavā <pb ed="P" n="3.0332"/> ekakova agamāsi| coropi tasmiṃ samaye dīgharattaṃ dubbhojanena ca dukkhaseyyāya ca ukkaṇṭhito hoti| kittakā panānena manussā māritāti? ekenūnasahassaṃ| so pana idāni ekaṃ labhitvā sahassaṃ pūressatīti saññī hutvā yameva paṭhamaṃ passāmi, taṃ ghātetvā gaṇanaṃ pūretvā sippassa upacāraṃ katvā kesamassuṃ ohāretvā nhāyitvā vatthāni parivattetvā mātāpitaro passissāmīti aṭavimajjhato aṭavimukhaṃ <pb ed="V" n="3.0237"/> āgantvā ekamantaṃ ṭhitova bhagavantaṃ addasa| etamatthaṃ dassetuṃ ‘‘addasā kho’’tiādi vuttaṃ|</p>

<p rend="bodytext"><hi rend="bold">iddhābhisaṅkhāraṃ abhisaṅkhāsī</hi>ti mahāpathaviṃ ummiyo uṭṭhapento viya saṃharitvā aparabhāge akkamati, orabhāge valiyo nikkhamanti, aṅgulimālo sarakkhepamattaṃ muñcitvā gacchati| bhagavā purato mahantaṃ aṅgaṇaṃ dassetvā sayaṃ majjhe hoti, coro ante| so ‘‘idāni naṃ pāpuṇitvā gaṇhissāmī’’ti sabbathāmena dhāvati| bhagavā aṅgaṇassa pārimante <pb ed="M" n="3.0230"/> hoti, coro majjhe| so ‘‘ettha naṃ pāpuṇitvā gaṇhissāmī’’ti vegena dhāvati| bhagavā tassa purato mātikaṃ vā thalaṃ vā dasseti, etenupāyena tīṇi yojanāni gahetvā agamāsi| coro kilami, mukhe kheḷo sussi, kacchehi sedā mucciṃsu| athassa ‘‘acchariyaṃ vata bho’’ti etadahosi| <hi rend="bold">migampī</hi>ti migaṃ kasmā gaṇhāti? chātasamaye āhāratthaṃ| so kira ekaṃ gumbaṃ ghaṭṭetvā mige uṭṭhāpeti| tato cittaruciyaṃ migaṃ anubandhanto gaṇhitvā pacitvā khādati| <hi rend="bold">puccheyya</hi>nti yena kāraṇenāyaṃ gacchantova ṭhito nāma<pb ed="P" n="3.0333"/>, ahañca ṭhitova aṭṭhito nāma, yaṃnūnāhaṃ imaṃ samaṇaṃ taṃ kāraṇaṃ puccheyyanti attho|</p>

<p rend="bodytext" n="349"><hi rend="paranum">349</hi><hi rend="dot">.</hi> <hi rend="bold">nidhāyā</hi>ti yo vihiṃsanatthaṃ bhūtesu daṇḍo pavattayitabbo siyā, taṃ nidhāya apanetvā mettāya khantiyā paṭisaṅkhāya avihiṃsāya sāraṇīyadhammesu ca ṭhito ahanti attho| <hi rend="bold">tuvamaṭṭhitosī</hi>ti pāṇesu asaññatattā ettakāni pāṇasahassāni ghātentassa tava mettā vā khanti vā paṭisaṅkhā vā avihiṃsā vā sāraṇīyadhammo vā natthi, tasmā tuvaṃ aṭṭhitosi, idāni iriyāpathena ṭhitopi niraye dhāvissasi, tiracchānayoniyaṃ pettivisaye asurakāye vā dhāvissasīti vuttaṃ hoti|</p>

<p rend="bodytext">tato coro – ‘‘mahā ayaṃ sīhanādo, mahantaṃ gajjitaṃ, na idaṃ aññassa bhavissati, mahāmāyāya puttassa siddhatthassa samaṇarañño etaṃ gajjitaṃ, diṭṭho vatamhi maññe tikhiṇacakkhunā sammāsambuddhena, saṅgahakaraṇatthaṃ me bhagavā āgato’’ti cintetvā <hi rend="bold">cirassaṃ vata me</hi>tiādimāha| tattha <hi rend="bold">mahito</hi>ti devamanussādīhi catupaccayapūjāya pūjito| <hi rend="bold">paccupādī</hi>ti cirassaṃ <pb ed="V" n="3.0238"/> kālassa accayena mayhaṃ saṅgahatthāya imaṃ mahāvanaṃ paṭipajji| <hi rend="bold">pahāya pāpa</hi>nti pajahitvā pāpaṃ|</p>

<p rend="bodytext"><hi rend="bold">itvevā</hi>ti evaṃ vatvāyeva| <hi rend="bold">āvudha</hi>nti <pb ed="P" n="3.0334"/> pañcāvudhaṃ| <hi rend="bold">sobbhe</hi>ti samantato chinne| <hi rend="bold">papāte</hi>ti ekato chinne| <hi rend="bold">narake</hi>ti phalitaṭṭhāne| idha pana tīhipi imehi padehi araññameva vuttaṃ| <hi rend="bold">akirī</hi>ti khipi chaḍḍesi|</p>

<p rend="bodytext"><hi rend="bold">tamehi</hi> <pb ed="M" n="3.0231"/> <hi rend="bold">bhikkhūti tadā avocā</hi>ti bhagavato imaṃ pabbājento kuhiṃ satthakaṃ labhissāmi, kuhiṃ pattacīvaranti pariyesanakiccaṃ natthi, kammaṃ pana olokesi| athassa pubbe sīlavantānaṃ aṭṭhaparikkhārabhaṇḍakassa dinnabhāvaṃ ñatvā dakkhiṇahatthaṃ pasāretvā – ‘‘ehi bhikkhu svākkhāto dhammo, cara brahmacariyaṃ sammā dukkhassa antakiriyāyā’’ti āha| so saha vacaneneva iddhimayapattacīvaraṃ paṭilabhi| tāvadevassa gihiliṅgaṃ antaradhāyi, samaṇaliṅgaṃ pāturahosi|</p>

<p rend="gatha1">‘‘ticīvarañca patto ca, vāsi sūci ca bandhanaṃ|</p>

<p rend="gathalast">parissāvanena aṭṭhete, yuttayogassa bhikkhuno’’ti|| –</p>

<p rend="unindented">evaṃ vuttā aṭṭha parikkhārā sarīrapaṭibaddhāva hutvā nibbattiṃsu| <hi rend="bold">eseva tassa ahu bhikkhubhāvo</hi>ti esa ehibhikkhubhāvo tassa upasampannabhikkhubhāvo ahosi, na hi ehibhikkhūnaṃ visuṃ upasampadā nāma atthi|</p>

<p rend="bodytext" n="350"><hi rend="paranum">350</hi><hi rend="dot">.</hi> <hi rend="bold">pacchāsamaṇenā</hi>ti bhaṇḍaggāhakena pacchāsamaṇena, teneva attano pattacīvaraṃ gāhāpetvā taṃ pacchāsamaṇaṃ katvā gatoti attho| mātāpissa aṭṭhusabhamattena ṭhānena antaritā, – ‘‘tāta, ahiṃsaka kattha ṭhitosi, kattha nisinnosi, kuhiṃ gatosi? mayā saddhiṃ na kathesi tātā’’ti vadantī āhiṇḍitvā apassamānā ettova gatā|</p>

<p rend="bodytext"><hi rend="bold">pañcamattehi</hi> <pb ed="P" n="3.0335"/> <hi rend="bold">assasatehī</hi>ti sace corassa parājayo bhavissati, anubandhitvā naṃ gaṇhissāmi| sace mayhaṃ parājayo bhavissati, vegena palāyissāmīti sallahukena balena nikkhami<pb ed="V" n="3.0239"/>| <hi rend="bold">yena ārāmo</hi>ti kasmā ārāmaṃ agamāsi? so kira corassa bhāyati, cittena gantukāmo na gacchati, garahābhayena nikkhami| tenassa etadahosi – ‘‘sammāsambuddhaṃ vanditvā nisīdissāmi, so pucchissati ‘kasmā balaṃ gahetvā nikkhantosī’ti| athāhaṃ ārocessāmi, bhagavā hi maṃ na kevalaṃ samparāyikeneva atthena saṅgaṇhāti, diṭṭhadhammikenapi saṅgaṇhātiyeva| so sace mayhaṃ jayo bhavissati, adhivāsessati| sace parājayo bhavissati ‘kiṃ te, mahārāja, ekaṃ coraṃ ārabbha gamanenā’ti vakkhati| tato <pb ed="M" n="3.0232"/> maṃ jano evaṃ sañjānissati – ‘rājā coraṃ gahetuṃ nikkhanto, sammāsambuddhena pana nivattito’ti’’ garahamokkhaṃ sampassamāno agamāsi|</p>

<p rend="bodytext"><hi rend="bold">kuto panassā</hi>ti kasmā āha? api nāma bhagavā tassa upanissayaṃ oloketvā taṃ ānetvā pabbājeyyāti bhagavato parigaṇhanatthaṃ āha| <hi rend="bold">rañño</hi>ti na kevalaṃ raññoyeva bhayaṃ ahosi, avasesopi mahājano bhīto phalakāvudhāni chaḍḍetvā sammukhasammukhaṭṭhāneva palāyitvā nagaraṃ pavisitvā dvāraṃ pidhāya aṭṭālake āruyha olokento aṭṭhāsi| evañca avoca – ‘‘aṅgulimālo ‘rājā mayhaṃ santikaṃ āgacchatī’ti ñatvā paṭhamataraṃ āgantvā jetavane nisinno, rājā tena gahito, mayaṃ pana palāyitvā muttā’’ti| <hi rend="bold">natthi te ito bhaya</hi>nti ayañhi idāni kunthakipillikaṃ jīvitā na voropeti, natthi te imassa santikā bhayanti attho|</p>

<p rend="bodytext"><hi rend="bold">kathaṃ gotto</hi>ti? kasmā pucchati? pabbajitaṃ dāruṇakammena <pb ed="P" n="3.0336"/> uppannanāmaṃ gahetvā voharituṃ na yuttaṃ, mātāpitūnaṃ gottavasena naṃ samudācarissāmīti maññamāno pucchi| <hi rend="bold">parikkhārāna</hi>nti etesaṃ atthāya ahaṃ ussukkaṃ karissāmīti attho| kathentoyeva ca udare baddhasāṭakaṃ muñcitvā therassa pādamūle ṭhapesi|</p>

<p rend="bodytext" n="351"><hi rend="paranum">351</hi><hi rend="dot">.</hi> <hi rend="bold">āraññiko</hi>tiādīni cattāri dhutaṅgāni pāḷiyaṃ āgatāni| therena pana terasapi samādinnāneva ahesuṃ, tasmā alanti āha| <hi rend="bold">yañhi mayaṃ, bhante</hi>ti kiṃ sandhāya vadati? ‘‘hatthimpi dhāvantaṃ anubandhitvā gaṇhāmī’’ti āgataṭṭhāne raññā pesitahatthādayo so evaṃ aggahesi| rājāpi – ‘‘hatthīhiyeva naṃ parikkhipitvā gaṇhatha, asseheva, rathehevā’’ti evaṃ <pb ed="V" n="3.0240"/> anekavāraṃ bahū hatthādayo pesesi| evaṃ gatesu pana tesu – ‘‘ahaṃ are aṅgulimālo’’ti tasmiṃ uṭṭhāya saddaṃ karonte ekopi āvudhaṃ parivattetuṃ nāsakkhi, sabbeva koṭṭetvā māresi| hatthī araññahatthī, assā araññassā, rathāpi tattheva bhijjantīti idaṃ sandhāya rājā evaṃ vadati|</p>

<p rend="bodytext"><hi rend="bold">piṇḍāya pāvisī</hi>ti na idaṃ paṭhamaṃ pāvisi| itthidassanadivasaṃ sandhāya panetaṃ vuttaṃ| devasikampi panesa pavisateva, manussā ca naṃ disvā uttasantipi palāyantipi dvārampi thakenti, ekacce aṅgulimāloti sutvāva palāyitvā araññaṃ vā pavisanti, gharaṃ vā pavisitvā dvāraṃ thakenti| palāyituṃ <pb ed="M" n="3.0233"/> asakkontā piṭṭhiṃ datvā tiṭṭhanti<pb ed="P" n="3.0337"/>| thero uḷuṅgayāgumpi kaṭacchubhikkhampi na labhati, piṇḍapātena kilamati| bahi alabhanto nagaraṃ sabbasādhāraṇanti nagaraṃ pavisati| yena dvārena pavisati, tattha aṅgulimālo āgatoti kūṭasahassānaṃ bhijjanakāraṇaṃ hoti| <hi rend="bold">etadahosī</hi>ti kāruññappattiyā ahosi| ekena ūnamanussasahassaṃ ghātentassa ekadivasampi kāruññaṃ nāhosi, gabbhamūḷhāya itthiyā dassanamatteneva kathaṃ uppannanti? pabbajjābalena, pabbajjābalañhi etaṃ|</p>

<p rend="bodytext"><hi rend="bold">tena hī</hi>ti yasmā te kāruññaṃ uppannaṃ, tasmāti attho| <hi rend="bold">ariyāya jātiyā</hi>ti, aṅgulimāla, etaṃ tvaṃ mā gaṇhi, nesā tava jāti| gihikālo esa, gihī nāma pāṇampi hananti, adinnādānādīnipi karonti| idāni pana te ariyā nāma jāti| tasmā tvaṃ ‘‘yato ahaṃ, bhagini, jāto’’ti sace evaṃ vattuṃ kukkuccāyasi, tena hi ‘‘ariyāya jātiyā’’ti evaṃ visesetvā vadāhīti uyyojesi|</p>

<p rend="bodytext"><hi rend="bold">taṃ itthiṃ etadavocā</hi>ti itthīnaṃ gabbhavuṭṭhānaṭṭhānaṃ nāma na sakkā purisena upasaṅkamituṃ| thero kiṃ karosīti? aṅgulimālatthero saccakiriyaṃ katvā sotthikaraṇatthāya āgatoti ārocāpesi| tato te sāṇiyā parikkhipitvā therassa bahisāṇiyaṃ pīṭhakaṃ paññāpesuṃ| thero tattha nisīditvā – ‘‘yato ahaṃ bhagini sabbaññubuddhassa ariyāya jātiyā jāto’’ti saccakiriyaṃ akāsi, saha saccavacaneneva dhamakaraṇato muttudakaṃ viya dārako nikkhami| mātāputtānaṃ sotthi ahosi| imañca pana parittaṃ na kiñci parissayaṃ na maddati, <hi rend="bold">mahāparittaṃ</hi> nāmetanti <pb ed="V" n="3.0241"/> vuttaṃ| therena <pb ed="P" n="3.0338"/> nisīditvā saccakiriyakataṭṭhāne pīṭhakaṃ akaṃsu| gabbhamūḷhaṃ tiracchānagatitthimpi ānetvā tattha nisajjāpenti, tāvadeva sukhena gabbhavuṭṭhānaṃ hoti| yā dubbalā hoti na sakkā ānetuṃ, tassā pīṭhakadhovanudakaṃ netvā sīse siñcanti, taṅkhaṇaṃyeva gabbhavuṭṭhānaṃ hoti, aññampi rogaṃ vūpasameti| yāva kappā tiṭṭhanakapāṭihāriyaṃ kiretaṃ|</p>

<p rend="bodytext">kiṃ pana bhagavā theraṃ vejjakammaṃ kārāpesīti? na kārāpesi| therañhi disvā manussā bhītā palāyanti| thero bhikkhāhārena kilamati, samaṇadhammaṃ kātuṃ na sakkoti| tassa anuggahena saccakiriyaṃ kāresi| evaṃ kirassa ahosi – ‘‘idāni kira aṅgulimālatthero mettacittaṃ <pb ed="M" n="3.0234"/> paṭilabhitvā saccakiriyāya manussānaṃ sotthibhāvaṃ karotīti manussā theraṃ upasaṅkamitabbaṃ maññissanti, tato bhikkhāhārena akilamanto samaṇadhammaṃ kātuṃ sakkhissatī’’ti anuggahena saccakiriyaṃ kāresi| na hi saccakiriyā vejjakammaṃ hoti| therassāpi ca ‘‘samaṇadhammaṃ karissāmī’’ti mūlakammaṭṭhānaṃ gahetvā rattiṭṭhānadivāṭṭhāne nisinnassa cittaṃ kammaṭṭhānābhimukhaṃ na gacchati, aṭaviyaṃ ṭhatvā manussānaṃ ghātitaṭṭhānameva pākaṭaṃ hoti| ‘‘duggatomhi, khuddakaputtomhi, jīvitaṃ me dehi sāmīti maraṇabhītānaṃ vacanākāro ca hatthapādavikāro ca āpāthaṃ āgacchati, so vippaṭisārī hutvā tatova uṭṭhāya gacchati, athassa bhagavā taṃ jātiṃ abbohārikaṃ katvāvāyaṃ vipassanaṃ vaḍḍhetvā arahattaṃ gaṇhissatīti ariyāya jātiyā saccakiriyaṃ kāresi| <hi rend="bold">eko vūpakaṭṭho</hi>tiādi vatthasutte (ma. ni. 1.80) vitthāritaṃ|</p>

<p rend="bodytext" n="352"><hi rend="paranum">352</hi><hi rend="dot">.</hi> <hi rend="bold">aññenapi leḍḍu khitto</hi>ti kākasunakhasūkarādīnaṃ paṭikkamāpanatthāya samantā sarakkhepamatte ṭhāne yena kenaci <pb ed="P" n="3.0339"/> disābhāgena khitto āgantvā therasseva kāye patati| kittake ṭhāne evaṃ hoti? gaṇṭhikaṃ paṭimuñcitvā piṇḍāya caritvā paṭinivattetvā yāva gaṇṭhikapaṭimukkaṭṭhānaṃ āgacchati, tāva hoti| <hi rend="bold">bhinnena sīsenā</hi>ti mahācammaṃ chinditvā yāva aṭṭhimariyādā bhinnena|</p>

<p rend="bodytext"><hi rend="bold">brāhmaṇā</hi>ti khīṇāsavabhāvaṃ sandhāya āha| <hi rend="bold">yassa kho tvaṃ, brāhmaṇa, kammassa vipākenā</hi>ti idaṃ sabhāgadiṭṭhadhammavedanīyakammaṃ sandhāya vuttaṃ| kammañhi kariyamānameva tayo koṭṭhāse pūreti| sattasu <pb ed="V" n="3.0242"/> cittesu kusalā vā akusalā vā paṭhamajavanacetanā <hi rend="bold">diṭṭhadhammavedanīyakammaṃ</hi> nāma hoti| taṃ imasmiṃyeva attabhāve vipākaṃ deti| tathā asakkontaṃ ahosikammaṃ, nāhosi kammavipāko, na bhavissati kammavipāko, natthi kammavipākoti imassa tikassa vasena <hi rend="bold">ahosikammaṃ</hi> nāma hoti| atthasādhikā sattamajavanacetanā <hi rend="bold">upapajjavedanīyakammaṃ</hi> nāma| taṃ anantare attabhāve vipākaṃ deti| tathā asakkontaṃ vuttanayeneva taṃ ahosikammaṃ nāma hoti| ubhinnamantare pañcajavanacetanā <hi rend="bold">aparāpariyavedanīyakammaṃ</hi> nāma hoti| taṃ anāgate yadā okāsaṃ labhati, tadā <pb ed="M" n="3.0235"/> vipākaṃ deti| sati saṃsārappavattiyā ahosikammaṃ nāma na hoti| therassa pana upapajjavedanīyañca aparāpariyavedanīyañcāti imāni dve kammāni kammakkhayakarena arahattamaggena samugghāṭitāni, diṭṭhadhammavedanīyaṃ atthi<pb ed="P" n="3.0340"/>| taṃ arahattappattassāpi vipākaṃ detiyeva| taṃ sandhāya bhagavā ‘‘yassa kho tva’’ntiādimāha| tasmā <hi rend="bold">yassa kho</hi>ti ettha yādisassa kho tvaṃ, brāhmaṇa, kammassa vipākenāti evaṃ attho veditabbo|</p>

<p rend="bodytext"><hi rend="bold">abbhā mutto</hi>ti desanāsīsamattametaṃ, abbhā mahikā dhūmo rajo rāhūti imehi pana upakkilesehi mutto candimā idha adhippeto| yathā hi evaṃ nirupakkileso candimā lokaṃ pabhāseti, evaṃ pamādakilesavimutto appamatto bhikkhu imaṃ attano khandhāyatanadhātulokaṃ pabhāseti, vihatakilesandhakāraṃ karoti|</p>

<p rend="bodytext"><hi rend="bold">kusalena pidhīyatī</hi>ti maggakusalena pidhīyati appaṭisandhikaṃ karīyati| <hi rend="bold">yuñjati buddhasāsane</hi>ti buddhasāsane kāyena vācāya manasā ca yuttappayutto viharati| imā tisso therassa udānagāthā nāma|</p>

<p rend="bodytext"><hi rend="bold">disā hi me</hi>ti idaṃ kira thero attano parittāṇākāraṃ karonto āha| tattha <hi rend="bold">disā hi me</hi>ti mama sapattā| ye maṃ evaṃ upavadanti – ‘‘yathā mayaṃ aṅgulimālena māritānaṃ ñātakānaṃ vasena dukkhaṃ vediyāma, evaṃ aṅgulimālopi vediyatū’’ti, te mayhaṃ disā catusaccadhammakathaṃ suṇantūti attho| <hi rend="bold">yuñjantū</hi>ti kāyavācāmanehi yuttappayuttā viharantu| <hi rend="bold">ye dhammamevādapayanti</hi> <pb ed="V" n="3.0243"/> <hi rend="bold">santo</hi>ti ye santo sappurisā dhammaṃyeva ādapenti samādapenti gaṇhāpenti, te manujā mayhaṃ sapattā bhajantu sevantu payirupāsantūti attho|</p>

<p rend="bodytext"><hi rend="bold">avirodhappasaṃsīna</hi>nti <pb ed="P" n="3.0341"/> avirodho vuccati mettā, mettāpasaṃsakānanti attho| <hi rend="bold">suṇantu dhammaṃ kālenā</hi>ti khaṇe khaṇe khantimettāpaṭisaṅkhāsāraṇīyadhammaṃ suṇantu| <hi rend="bold">tañca anuvidhīyantū</hi>ti tañca dhammaṃ anukarontu pūrentu|</p>

<p rend="bodytext"><hi rend="bold">na hi jātu so mamaṃ hiṃse</hi>ti yo mayhaṃ diso, so maṃ ekaṃseneva na hiṃseyya| <hi rend="bold">aññaṃ vā pana kiñci na</hi>nti na kevalaṃ maṃ, aññampi pana <pb ed="M" n="3.0236"/> kañci puggalaṃ mā hiṃsantu mā viheṭhentu| <hi rend="bold">pappuyya paramaṃ santi</hi>nti paramaṃ santibhūtaṃ nibbānaṃ pāpuṇitvā| <hi rend="bold">rakkheyya tasathāvare</hi>ti <hi rend="bold">tasā</hi> vuccanti sataṇhā, <hi rend="bold">thāvarā</hi> nittaṇhā| idaṃ vuttaṃ hoti – yo nibbānaṃ pāpuṇāti, so sabbaṃ tasathāvaraṃ rakkhituṃ samattho hoti| tasmā mayhampi disā nibbānaṃ pāpuṇantu, evaṃ maṃ ekaṃseneva na hiṃsissantīti| imā tisso gāthā attano parittaṃ kātuṃ āha|</p>

<p rend="bodytext">idāni attanova paṭipattiṃ dīpento <hi rend="bold">udakañhi nayanti</hi> <pb ed="P" n="3.0342"/> <hi rend="bold">nettikā</hi>ti āha| tattha <hi rend="bold">nettikā</hi>ti ye mātikaṃ sodhetvā bandhitabbaṭṭhāne bandhitvā udakaṃ nayanti| <hi rend="bold">usukārā</hi>ti usukārakā| <hi rend="bold">namayantī</hi>ti telakañjikena makkhetvā kukkuḷe tāpetvā unnatunnataṭṭhāne namentā ujuṃ karonti| <hi rend="bold">tejana</hi>nti kaṇḍaṃ| tañhi issāso tejaṃ karoti, parañca tajjeti, tasmā tejananti vuccati| <hi rend="bold">attānaṃ damayantī</hi>ti yathā nettikā ujumaggena udakaṃ nayanti, usukārā tejanaṃ, tacchakā ca dāruṃ ujuṃ karonti, evamevaṃ paṇḍitā attānaṃ damenti ujukaṃ karonti nibbisevanaṃ karonti|</p>

<p rend="bodytext"><hi rend="bold">tādinā</hi>ti iṭṭhāniṭṭhādīsu nibbikārena – ‘‘pañcahākārehi bhagavā tādī, iṭṭhāniṭṭhe tādī, vantāvīti tādī, cattāvīti tādī, tiṇṇāvīti tādī, tanniddesāti tādī’’ti (mahāni. 38; 192) evaṃ tādilakkhaṇappattena satthārā| <hi rend="bold">bhavanettī</hi>ti bhavarajju, taṇhāyetaṃ nāmaṃ| tāya hi goṇā viya gīvāya rajjuyā, sattā hadaye baddhā taṃ taṃ bhavaṃ nīyanti, tasmā bhavanettīti vuccati| <hi rend="bold">phuṭṭho</hi> <pb ed="P" n="3.0343"/> <hi rend="bold">kammavipākenā</hi>ti maggacetanāya phuṭṭho| yasmā hi maggacetanāya <pb ed="V" n="3.0244"/> kammaṃ paccati vipaccati ḍayhati, parikkhayaṃ gacchati, tasmā sā kammavipākoti vuttā| tāya hi phuṭṭhattā esa <hi rend="bold">aṇaṇo</hi> nikkileso jāto, na dukkhavedanāya aṇaṇo| <hi rend="bold">bhuñjāmī</hi>ti cettha theyyaparibhogo iṇaparibhogo dāyajjaparibhogo sāmiparibhogoti cattāro paribhogā veditabbā| tattha dussīlassa paribhogo theyyaparibhogo nāma| so hi cattāro paccaye thenetvā bhuñjati| vuttampi cetaṃ ‘‘theyyāya vo, bhikkhave, raṭṭhapiṇḍo bhutto’’ti (pārā. 195)| sīlavato pana apaccavekkhaṇaparibhogo iṇaparibhogo nāma| sattannaṃ sekkhānaṃ paribhogo dāyajjaparibhogo nāma| khīṇāsavassa paribhogo sāmiparibhogo <pb ed="M" n="3.0237"/> nāma| idha kilesiṇānaṃ abhāvaṃ sandhāya ‘‘aṇaṇo’’ti vuttaṃ| ‘‘aniṇo’’tipi pāṭho| sāmiparibhogaṃ sandhāya ‘‘bhuñjāmi bhojana’’nti vuttaṃ|</p>

<p rend="bodytext"><hi rend="bold">kāmaratisanthava</hi>nti duvidhesupi kāmesu taṇhāratisanthavaṃ mā anuyuñjatha mā karittha| <hi rend="bold">nayidaṃ dummantitaṃ mamā</hi>ti yaṃ mayā sammāsambuddhaṃ disvā pabbajissāmīti mantitaṃ, taṃ mama mantitaṃ na dummantitaṃ| <hi rend="bold">saṃvibhattesu dhammesū</hi>ti ahaṃ satthāti evaṃ loke uppannehi ye dhammā saṃvibhattā, tesu dhammesu yaṃ seṭṭhaṃ nibbānaṃ, tadeva ahaṃ upagamaṃ upagato sampatto, tasmā mayhaṃ idaṃ āgamanaṃ svāgataṃ nāma gatanti| <hi rend="bold">tisso vijjā</hi>ti pubbenivāsadibbacakkhuāsavakkhayapaññā| <hi rend="bold">kataṃ</hi> <pb ed="P" n="3.0344"/> <hi rend="bold">buddhassa sāsana</hi>nti yaṃ buddhassa sāsane kattabbakiccaṃ atthi, taṃ sabbaṃ mayā kataṃ| tīhi vijjāhi navahi ca lokuttaradhammehi desanaṃ matthakaṃ pāpesīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">aṅgulimālasuttavaṇṇanā niṭṭhitā|</p>

</xml>