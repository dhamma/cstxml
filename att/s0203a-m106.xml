<xml src="s0203a-m106.xml">
<sutra id="m106"/>
<p rend="subhead">6. āneñjasappāyasuttavaṇṇanā</p>

<p rend="bodytext" n="66"><hi rend="paranum">66</hi><hi rend="dot">.</hi> <hi rend="bold">evaṃ</hi> <pb ed="V" n="4.0038"/><pb ed="M" n="4.0038"/> <hi rend="bold">me suta</hi>nti āneñjasappāyasuttaṃ| tattha <hi rend="bold">aniccā</hi>ti hutvā abhāvaṭṭhena aniccā| <hi rend="bold">kāmā</hi>ti vatthukāmāpi kilesakāmāpi| <hi rend="bold">tucchā</hi>ti niccasāradhuvasārattasāravirahitattā rittā, na pana natthīti gahetabbā| na hi tucchamuṭṭhīti vutte muṭṭhi nāma natthīti vuttaṃ hoti| yassa pana abbhantare kiñci natthi, so vuccati tuccho| <hi rend="bold">musā</hi>ti nāsanakā| <hi rend="bold">mosadhammā</hi>ti nassanasabhāvā, khettaṃ viya vatthu viya hiraññasuvaṇṇaṃ viya ca na paññāyittha, katipāheneva <pb ed="P" n="4.0057"/> supinake diṭṭhā viya nassanti na paññāyanti| tena vuttaṃ ‘‘mosadhammā’’ti, <hi rend="bold">māyākatameta</hi>nti yathā māyāya udakaṃ maṇīti katvā dassitaṃ, badaripaṇṇaṃ kahāpaṇoti katvā dassitaṃ, aññaṃ vā pana evarūpaṃ dassanūpacāre ṭhitasseva tathā paññāyati, upacārātikkamato paṭṭhāya pākatikameva paññāyati| evaṃ kāmāpi ittarapaccupaṭṭhānaṭṭhena ‘‘māyākata’’nti vuttā| yathā ca māyākāro udakādīni maṇiādīnaṃ vasena dassento vañceti, evaṃ kāmāpi aniccādīni niccādisabhāvaṃ dassentā vañcentīti vañcanakaṭṭhenapi ‘‘māyākata’’nti vuttā| <hi rend="bold">bālalāpana</hi>nti mayhaṃ putto, mayhaṃ dhītā, mayhaṃ hiraññaṃ mayhaṃ suvaṇṇanti evaṃ bālānaṃ lāpanato bālalāpanaṃ| <hi rend="bold">diṭṭhadhammikā kāmā</hi>ti mānusakā pañca kāmaguṇā| <hi rend="bold">samparāyikā</hi>ti te ṭhapetvā avasesā| <hi rend="bold">diṭṭhadhammikā| kāmasaññā</hi>ti mānusake kāme ārabbha uppannasaññā| <hi rend="bold">ubhayametaṃ māradheyya</hi>nti ete kāmā ca kāmasaññā ca ubhayampi māradheyyaṃ| yehi ubhayametaṃ gahitaṃ, tesañhi upari māro vasaṃ vatteti| taṃ sandhāya ‘‘ubhayametaṃ māradheyya’’nti vuttaṃ|</p>

<p rend="bodytext"><hi rend="bold">mārassesa visayo</hi>tiādīsupi yathā coḷassa visayo coḷavisayo, paṇḍassa visayo paṇḍavisayo, saṃvarānaṃ visayo saṃvaravisayoti pavattanaṭṭhānaṃ visayoti vuccati, evaṃ yehi ete kāmā gahitā, tesaṃ upari māro vasaṃ vatteti| taṃ sandhāya <hi rend="bold">mārassesa visayo</hi>ti vuttaṃ| pañca pana kāmaguṇe nivāpabījaṃ viya vippakiranto <pb ed="P" n="4.0058"/> māro gacchati| yehi pana te gahitā, tesaṃ upari māro vasaṃ vatteti| taṃ sandhāya <hi rend="bold">mārassesa nivāpo</hi>ti vuttaṃ| yathā ca yattha hatthiādayo <pb ed="V" n="4.0039"/> vasaṃ vattenti, so hatthigocaro assagocaro ajagocaroti vuccati, evaṃ <pb ed="M" n="4.0039"/> yehi ete kāmā gahitā, tesu māro vasaṃ vatteti| taṃ sandhāya <hi rend="bold">mārassesa gocaro</hi>ti vuttaṃ|</p>

<p rend="bodytext"><hi rend="bold">etthā</hi>ti etesu kāmesu| <hi rend="bold">mānasā</hi>ti cittasambhūtā| tattha siyā – duvidhe tāva kāme ārabbha abhijjhānalakkhaṇā abhijjhā, karaṇuttariyalakkhaṇo sārambho ca uppajjatu, byāpādo kathaṃ uppajjatīti? mamāyite vatthusmiṃ acchinnepi socanti, acchijjantepi socanti, acchinnasaṅkinopi socanti, yo evarūpo cittassa āghātoti evaṃ uppajjati| <hi rend="bold">teva ariyasāvakassā</hi>ti te ariyasāvakassa| vakāro āgamasandhimattaṃ hoti| <hi rend="bold">idha manusikkhato</hi>ti imasmiṃ sāsane sikkhantassa te tayopi kilesā antarāyakarā honti| <hi rend="bold">abhibhuyya loka</hi>nti kāmalokaṃ abhibhavitvā| <hi rend="bold">adhiṭṭhāya manasā</hi>ti jhānārammaṇacittena adhiṭṭhahitvā| <hi rend="bold">aparitta</hi>nti kāmāvacaracittaṃ parittaṃ nāma, tassa paṭikkhepena mahaggataṃ aparittaṃ nāma| <hi rend="bold">pamāṇa</hi>ntipi kāmāvacarameva, rūpāvacaraṃ arūpāvacaraṃ <hi rend="bold">appamāṇaṃ| subhāvita</hi>nti pana etaṃ kāmāvacarādīnaṃ nāmaṃ na <pb ed="P" n="4.0059"/> hoti, lokuttarassevetaṃ nāmaṃ| tasmā etassa vasena aparittaṃ appamāṇaṃ subhāvitanti sabbaṃ lokuttarameva vaṭṭati|</p>

<p rend="bodytext"><hi rend="bold">tabbahulavihārino</hi>ti kāmapaṭibāhanena tameva paṭipadaṃ bahulaṃ katvā viharantassa| <hi rend="bold">āyatane cittaṃ pasīdatī</hi>ti kāraṇe cittaṃ pasīdati| kiṃ panettha kāraṇaṃ? arahattaṃ vā, arahattassa vipassanaṃ vā, catutthajjhānaṃ vā, catutthajjhānassa upacāraṃ vā| <hi rend="bold">sampasāde satī</hi>ti ettha duvidho sampasādo adhimokkhasampasādo ca paṭilābhasampasādo ca| arahattassa hi vipassanaṃ paṭṭhapetvā viharato mahābhūtādīsu upaṭṭhahantesu yenime nīhārena mahābhūtā upaṭṭhahanti, upādārūpā upaṭṭhahanti nāmarūpā upaṭṭhahanti, paccayā sabbathā upaṭṭhahanti, lakkhaṇārammaṇā vipassanā upaṭṭhahati, ajjeva arahattaṃ gaṇhissāmīti appaṭiladdheyeva āsā santiṭṭhati, adhimokkhaṃ paṭilabhati| tatiyajjhānaṃ vā pādakaṃ katvā catutthajjhānatthāya kasiṇaparikammaṃ karontassa nīvaraṇavikkhambhanādīni samanupassato yenime nīhārena nīvaraṇā vikkhambhanti, kilesā sannisīdanti, sati santiṭṭhati, saṅkhāragataṃ vā vibhūtaṃ pākaṭaṃ hutvā dibbacakkhukassa paraloko viya upaṭṭhāti<pb ed="M" n="4.0040"/>, cittuppādo lepapiṇḍe laggamāno viya upacārena samādhiyati, ajjeva catutthajjhānaṃ nibbattessāmīti apaṭiladdheyeva āsā santiṭṭhati, adhimokkhaṃ paṭilabhati<pb ed="V" n="4.0040"/>| ayaṃ <hi rend="bold">adhimokkhasampasādo</hi> <pb ed="P" n="4.0060"/> nāma| tasmiṃ sampasāde sati| yo pana arahattaṃ vā paṭilabhati catutthajjhānaṃ vā, tassa cittaṃ vippasannaṃ hotiyeva| idha pana ‘‘āyatane cittaṃ pasīdatī’’ti vacanato arahattavipassanāya ceva catutthajjhānūpacārassa ca paṭilābho <hi rend="bold">paṭilābhasampasādo</hi>ti veditabbo| vipassanā hi paññāya adhimuccanassa kāraṇaṃ, upacāraṃ āneñjasamāpattiyā|</p>

<p rend="bodytext"><hi rend="bold">etarahi vā āneñjaṃ samāpajjati| paññāya vā adhimuccatī</hi>ti ettha etarahi vā paññāya adhimuccati, āneñjaṃ vā samāpajjatīti evaṃ padaparivattanaṃ katvā attho veditabbo| idañhi vuttaṃ hoti – tasmiṃ sampasāde sati etarahi vā paññāya adhimuccati, arahattaṃ sacchikarotīti attho| taṃ anabhisambhuṇanto āneñjaṃ vā samāpajjati, atha vā <hi rend="bold">paññāya vā adhimuccatī</hi>ti arahattamaggaṃ bhāveti, taṃ anabhisambhuṇanto āneñjaṃ vā samāpajjati| arahattamaggaṃ bhāvetuṃ asakkonto etarahi catusaccaṃ vā sacchikaroti| taṃ anabhisambhuṇanto āneñjaṃ vā samāpajjatīti|</p>

<p rend="bodytext">tatrāyaṃ nayo – idha bhikkhu tatiyajjhānaṃ pādakaṃ katvā catutthajjhānassa kasiṇaparikammaṃ karoti| tassa nīvaraṇā vikkhambhanti, sati santiṭṭhati, upacārena cittaṃ samādhiyati| so rūpārūpaṃ parigaṇhāti, paccayaṃ pariggaṇhāti, lakkhaṇārammaṇikaṃ vipassanaṃ vavatthapeti, tassa evaṃ hoti – ‘‘upacārena me jhānaṃ visesabhāgiyaṃ bhaveyya, tiṭṭhatu visesabhāgiyatā, nibbedhabhāgiyaṃ naṃ karissāmī’’ti vipassanaṃ vaḍḍhetvā arahattaṃ sacchikaroti| ettakenassa kiccaṃ kataṃ nāma hoti| arahattaṃ sacchikātuṃ asakkonto pana tato osakkitamānaso antarā na tiṭṭhati, catutthajjhānaṃ samāpajjatiyeva| yathā kiṃ? yathā puriso ‘‘vanamahiṃsaṃ ghātessāmī’’ti sattiṃ gahetvā anubandhanto <pb ed="P" n="4.0061"/> sace taṃ ghāteti, sakalagāmavāsino tosessati, asakkonto pana antarāmagge sasagodhādayo khuddakamige ghātetvā kājaṃ pūretvā etiyeva|</p>

<p rend="bodytext">tattha <pb ed="M" n="4.0041"/> purisassa sattiṃ gahetvā vanamahiṃsānubandhanaṃ viya imassa bhikkhuno tatiyajjhānaṃ pādakaṃ katvā catutthajjhānassa parikammakaraṇaṃ, vanamahiṃsaghātanaṃ viya – ‘‘nīvaraṇavikkhambhanādīni samanupassato visesabhāgiyaṃ bhaveyya, tiṭṭhatu visesabhāgiyatā, nibbedhabhāgiyaṃ <pb ed="V" n="4.0041"/> naṃ karissāmī’’ti vipassanaṃ vaḍḍhetvā arahattassa sacchikaraṇaṃ, mahiṃsaṃ ghātetuṃ asakkontassa antarāmagge sasagodhādayo khuddakamige ghātetvā kājaṃ pūretvā gamanaṃ viya arahattaṃ sacchikātuṃ asakkontassa, tato osakkitvā catutthajjhānasamāpajjanaṃ veditabbaṃ| maggabhāvanā catusaccasacchikiriyāyojanāsupi eseva nayo|</p>

<p rend="bodytext">idāni arahattaṃ sacchikātuṃ asakkontassa nibbattaṭṭhānaṃ dassento <hi rend="bold">kāyassa bhedā</hi>tiādimāha| tattha <hi rend="bold">ya</hi>nti yena kāraṇena taṃ saṃvattanikaṃ viññāṇaṃ assa āneñjūpagaṃ, taṃ kāraṇaṃ vijjatīti attho| ettha ca <hi rend="bold">taṃsaṃvattanika</hi>nti tassa bhikkhuno saṃvattanikaṃ| yena vipākaviññāṇena so bhikkhu saṃvattati nibbattati, taṃ viññāṇaṃ| <hi rend="bold">āneñjūpaga</hi>nti kusalāneñjasabhāvūpagataṃ assa, tādisameva bhaveyyāti <pb ed="P" n="4.0062"/> attho| keci kusalaviññāṇaṃ vadanti| yaṃ tassa bhikkhuno saṃvattanikaṃ upapattihetubhūtaṃ kusalaviññāṇaṃ āneñjūpagataṃ assa, vipākakālepi tannāmakameva assāti attho| so panāyamattho – ‘‘puññaṃ ce saṅkhāraṃ abhisaṅkharoti, puññūpagaṃ hoti viññāṇaṃ| apuññaṃ ce saṅkhāraṃ abhisaṅkhāroti, apuññupagaṃ hoti viññāṇaṃ| āneñjaṃ ce saṅkhāraṃ abhisaṅkharoti, āneñjūpagaṃ hoti viññāṇa’’nti (saṃ. ni. 2.51) iminā nayena veditabbo| <hi rend="bold">āneñjasappāyā</hi>ti āneñjassa catutthajjhānassa sappāyā| na kevalañca sā āneñjasseva, upari arahattassāpi sappāyāva upakārabhūtāyevāti veditabbā| iti imasmiṃ paṭhamakāneñje samādhivasena osakkanā kathitā|</p>

<p rend="bodytext" n="67"><hi rend="paranum">67</hi><hi rend="dot">.</hi> <hi rend="bold">iti paṭisañcikkhatī</hi>ti catutthajjhānaṃ patvā evaṃ paṭisañcikkhati| ayañhi bhikkhu heṭṭhimena bhikkhunā paññavantataro tassa ca bhikkhuno attano cāti dvinnampi kammaṭṭhānaṃ ekato katvā sammasati| <hi rend="bold">tabbahulavihārino</hi>ti rūpapaṭibāhanena tameva paṭipadaṃ bahulaṃ katvā viharantassa| <hi rend="bold">āneñjaṃ samāpajjatī</hi>ti <pb ed="M" n="4.0042"/> ākāsānañcāyatānāneñjaṃ samāpajjati| sesaṃ purimasadisameva| yathā ca idha, evaṃ sabbattha visesamattameva pana vakkhāma| iti imasmiṃ dutiyāneñje vipassanāvasena osakkanā kathitā, ‘‘yaṃkiñci <pb ed="P" n="4.0063"/> rūpa’’nti evaṃ vipassanāmaggaṃ dassentena kathitāti attho|</p>

<p rend="bodytext"><hi rend="bold">iti</hi> <pb ed="V" n="4.0042"/> <hi rend="bold">paṭisañcikkhatī</hi>ti ākāsānañcāyatanaṃ patvā evaṃ paṭisañcikkhati| ayañhi heṭṭhā dvīhi bhikkhūhi paññavantataro tesañca bhikkhūnaṃ attano cāti tiṇṇampi kammaṭṭhānaṃ ekato katvā sammasati| <hi rend="bold">ubhayametaṃ anicca</hi>nti ettha aṭṭha ekekakoṭṭhāsā diṭṭhadhammikasamparāyikavasena pana saṅkhipitvā ubhayanti vuttaṃ| <hi rend="bold">nālaṃ abhinanditu</hi>nti taṇhādiṭṭhivasena abhinandituṃ na yuttaṃ| sesapadadvayepi eseva nayo| <hi rend="bold">tabbahulavihārino</hi>ti kāmapaṭibāhanena ca rūpapaṭibāhanena ca tameva paṭipadaṃ bahulaṃ katvā viharantassa| <hi rend="bold">āneñjaṃ samāpajjatī</hi>ti viññāṇañcāyatanāneñjaṃ samāpajjati| imasmiṃ tatiyāneñje vipassanāvasena osakkanā kathitā|</p>

<p rend="bodytext" n="68"><hi rend="paranum">68</hi><hi rend="dot">.</hi> <hi rend="bold">iti paṭisañcikkhatī</hi>ti viññāṇañcāyatanaṃ patvā evaṃ paṭisañcikkhati| ayañhi heṭṭhā tīhi bhikkhūhi paññavantataro tesañca bhikkhūnaṃ attano cāti catunnampi kammaṭṭhānaṃ ekato katvā sammasati| <hi rend="bold">yatthetā aparisesā nirujjhantī</hi>ti yaṃ ākiñcaññāyatanaṃ patvā etā heṭṭhā vuttā sabbasaññā nirujjhanti| <hi rend="bold">etaṃ santaṃ etaṃ paṇīta</hi>nti etaṃ aṅgasantatāya ārammaṇasantatāya ca <hi rend="bold">santaṃ,</hi> atappakaṭṭhena <hi rend="bold">paṇītaṃ| tabbahulavihārino</hi>ti tāsaṃ saññānaṃ paṭibāhanena tameva paṭipadaṃ bahulaṃ katvā viharantassa| imasmiṃ paṭhamākiñcaññāyatane samādhivasena osakkanā kathitā|</p>

<p rend="bodytext"><hi rend="bold">iti paṭisañcikkhatī</hi>ti viññāṇañcāyatanameva patvā evaṃ <pb ed="P" n="4.0064"/> paṭisañcikkhati| ayañhi heṭṭhā catūhi bhikkhūhi paññavantataro tesañca bhikkhūnaṃ attano cāti pañcannampi kammaṭṭhānaṃ ekato katvā sammasati| <hi rend="bold">attena vā attaniyena vā</hi>ti ahaṃ mamāti gahetabbena suññaṃ tucchaṃ rittaṃ| evamettha dvikoṭikā suññatā dassitā| <hi rend="bold">tabbahulavihārino</hi>ti heṭṭhā vuttapaṭipadañca imañca suññatapaṭipadaṃ bahulaṃ katvā viharantassa| imasmiṃ dutiyākiñcaññāyatane vipassanāvasena osakkanā kathitā|</p>

<p rend="bodytext" n="70"><hi rend="paranum">70</hi><hi rend="dot">.</hi> <hi rend="bold">iti</hi> <pb ed="M" n="4.0043"/> <hi rend="bold">paṭisañcikkhatī</hi>ti viññāṇañcāyatanameva patvā evaṃ paṭisañcikkhati| ayañhi heṭṭhā pañcahi bhikkhūhi paññavantataro tesañca bhikkhūnaṃ attano cāti channampi kammaṭṭhānaṃ ekato katvā sammasati| <hi rend="bold">nāhaṃ kvacani kassaci kiñcanatasmiṃ, na ca mama kvacani kismiñci</hi> <pb ed="V" n="4.0043"/> <hi rend="bold">kiñcanaṃ natthī</hi>ti ettha pana catukoṭikā suññatā kathitā| kathaṃ? ayañhi <hi rend="bold">nāhaṃ kvacanī</hi>ti kvaci attānaṃ na passati, <hi rend="bold">kassaci kiñcanatasmi</hi>nti attano attānaṃ kassaci parassa kiñcanabhāve upanetabbaṃ na passati, attano bhātiṭṭhāne bhātaraṃ sahāyaṭṭhāne sahāyaṃ parikkhāraṭṭhāne vā parikkhāraṃ maññitvā upagantvā upanetabbaṃ na passatīti attho| <hi rend="bold">na ca mama kvacanī</hi>ti ettha mama – saddaṃ tāva ṭhapetvā na ca kvacani parassa ca attānaṃ kvaci na passatīti ayamattho| idāni mama – saddaṃ āharitvā <hi rend="bold">mama kismiñci kiñcanaṃ natthī</hi>ti so parassa attā mama kismiñci kiñcanabhāve atthīti na passati| attano bhātiṭṭhāne bhātaraṃ sahāyaṭṭhāne sahāyaṃ parikkhāraṭṭhāne vā parikkhāranti kismiñci ṭhāne parassa attānaṃ iminā kiñcanabhāvena upanetabbaṃ na passatīti attho| evamayaṃ yasmā neva katthaci attānaṃ passati, na taṃ parassa kiñcanabhāve <pb ed="P" n="4.0065"/> upanetabbaṃ passati, na parassa attānaṃ passati, na parassa attānaṃ attano kiñcanabhāve upanetabbaṃ passati, tasmā ayaṃ suññatā catukoṭikāti veditabbā| <hi rend="bold">tabbahulavihārino</hi>ti heṭṭhā vuttappaṭipadaṃ imaṃ catukoṭisuññatañca bahulaṃ katvā viharantassa| imasmiṃ tatiyākiñcaññāyatanepi vipassanāvaseneva osakkanā kathitā|</p>

<p rend="bodytext"><hi rend="bold">iti paṭisañcikkhatī</hi>ti ākiñcaññāyatanaṃ patvā evaṃ paṭisañcikkhati| ayañhi heṭṭhā chahi bhikkhūhi paññavantataro tesañca bhikkhūnaṃ attano cāti sattannampi kammaṭṭhānaṃ ekato katvā sammasati| <hi rend="bold">yatthetā aparisesā nirujjhantī</hi>ti yaṃ nevasaññānāsaññāyatanaṃ patvā ettha etā heṭṭhā vuttā sabbasaññā nirujjhanti| <hi rend="bold">tabbahulavihārino</hi>ti tāsaṃ saññānaṃ paṭibāhanena tameva paṭipadaṃ bahulaṃ katvā viharantassa| imasmiṃ nevasaññānāsaññāyatane samādhivasena osakkanā kathitā|</p>

<p rend="bodytext" n="71"><hi rend="paranum">71</hi><hi rend="dot">.</hi> <hi rend="bold">no cassa no ca me siyā</hi>ti sace mayhaṃ pubbe pañcavidhaṃ kammavaṭṭaṃ na āyūhitaṃ assa, yaṃ me idaṃ etarahi evaṃ pañcavidhaṃ vipākavaṭṭaṃ etaṃ me na <pb ed="M" n="4.0044"/> siyā nappavatteyyāti attho| <hi rend="bold">na bhavissatī</hi>ti sace etarahi pañcavidhaṃ kammavaṭṭaṃ āyūhitaṃ na bhavissati| <hi rend="bold">na me bhavissatī</hi>ti tasmiṃ asati anāgate me pañcavidhaṃ vipākavaṭṭaṃ na bhavissati| <hi rend="bold">yadatthi yaṃ bhūtaṃ <pb ed="V" n="4.0044"/> taṃ pajahāmī</hi>ti yaṃ atthi yaṃ bhūtaṃ etarahi khandhapañcakaṃ, taṃ pajahāmi| <hi rend="bold">evaṃ</hi> <pb ed="P" n="4.0066"/> <hi rend="bold">upekkhaṃ paṭilabhatī</hi>ti so bhikkhu evaṃ vipassanupekkhaṃ labhatīti attho|</p>

<p rend="bodytext"><hi rend="bold">parinibbāyeyya nu kho so, bhante, bhikkhu na vā parinibbāyeyyā</hi>ti kiṃ pucchāmīti pucchati, tatiyajjhānaṃ pādakaṃ katvā ṭhitassa arahattampi osakkanāpi paṭipadāpi paṭisandhipi kathitā, tathā catutthajjhānādīni pādakāni katvā ṭhitānaṃ, nevasaññānāsaññāyatanaṃ pādakaṃ katvā ṭhitassa na kiñci kathitaṃ, taṃ pucchāmīti pucchati| <hi rend="bold">apetthā</hi>ti api ettha| <hi rend="bold">so taṃ upekkhaṃ abhinandatī</hi>ti so taṃ vipassanupekkhaṃ taṇhādiṭṭhiabhinandanāhi abhinandati| sesapadadvayepi eseva nayo| <hi rend="bold">tannissitaṃ hoti viññāṇa</hi>nti viññāṇaṃ vipassanānissitaṃ hoti| <hi rend="bold">tadupādāna</hi>nti yaṃ nikantiviññāṇaṃ, taṃ tassa upādānaṃ nāma gahaṇaṃ nāma hoti| <hi rend="bold">supādāno</hi>ti sagahaṇo| <hi rend="bold">na parinibbāyatī</hi>ti vipassanāya sālayo bhikkhu mama sāsane na parinibbāyati| yo pana vihārapariveṇupaṭṭhākādīsu sālayo, tasmiṃ vattabbameva natthīti dasseti| <hi rend="bold">kahaṃ panā</hi>ti? kattha pana? <hi rend="bold">upādiyamāno</hi> <pb ed="P" n="4.0067"/> <hi rend="bold">upādiyatī</hi>ti paṭisandhiṃ gaṇhamāno gaṇhāti| <hi rend="bold">upādānaseṭṭhaṃ kira so, bhante</hi>ti, bhante, so kira bhikkhu gahetabbaṭṭhānaṃ seṭṭhaṃ uttamaṃ bhavaṃ upādiyati, seṭṭhabhave paṭisandhiṃ gaṇhātīti attho| iminā tassa bhikkhuno paṭisandhi kathitā| idānissa arahattaṃ kathetuṃ <hi rend="bold">idhānandā</hi>tiādimāha|</p>

<p rend="bodytext" n="73"><hi rend="paranum">73</hi><hi rend="dot">.</hi> <hi rend="bold">nissāya nissāyā</hi>ti taṃ taṃ samāpattiṃ nissāya| <hi rend="bold">oghassa nittharaṇā akkhātā</hi>ti oghataraṇaṃ kathitaṃ, tatiyajjhānaṃ pādakaṃ katvā ṭhitabhikkhuno oghanittharaṇā kathitā…pe.… nevasaññānāsaññāyatanaṃ pādakaṃ katvā ṭhitabhikkhuno oghanittharaṇā kathitāti vadati|</p>

<p rend="bodytext"><hi rend="bold">katamo pana, bhante, ariyo vimokkho</hi>ti idha kiṃ pucchati? samāpattiṃ tāva padaṭṭhānaṃ katvā vipassanaṃ vaḍḍhetvā arahattaṃ gaṇhanto bhikkhu nāvaṃ vā uḷumpādīni vā nissāya mahoghaṃ taritvā pāraṃ gacchanto viya <pb ed="M" n="4.0045"/> na kilamati| sukkhavipassako pana pakiṇṇakasaṅkhāre sammasitvā arahattaṃ gaṇhanto bāhubalena sotaṃ chinditvā pāraṃ gacchanto viya kilamati| iti imassa sukkhavipassakassa arahattaṃ pucchāmīti pucchati| <hi rend="bold">ariyasāvako</hi>ti sukkhavipassako ariyasāvako| ayañhi heṭṭhā aṭṭhahi bhikkhūhi paññavantataro tesañca bhikkhūnaṃ <pb ed="V" n="4.0045"/> attano cāti navannampi kammaṭṭhānaṃ ekato katvā sammasati| <hi rend="bold">esa sakkāyo yāvatā sakkāyo</hi>ti yattako tebhūmakavaṭṭasaṅkhāto sakkāyo nāma atthi, sabbopi so esa sakkāyo, na ito paraṃ sakkāyo atthīti paṭisañcikkhati|</p>

<p rend="bodytext"><hi rend="bold">etaṃ</hi> <pb ed="P" n="4.0068"/> <hi rend="bold">amataṃ yadidaṃ anupādā cittassa vimokkho</hi>ti yo panesa cittassa anupādāvimokkho nāma, etaṃ amataṃ etaṃ santaṃ etaṃ paṇītanti paṭisañcikkhati| aññattha ca ‘‘anupādā cittassa vimokkho’’ti nibbānaṃ vuccati| imasmiṃ pana sutte sukkhavipassakassa arahattaṃ kathitaṃ| sesaṃ sabbattha uttānameva|</p>

<p rend="bodytext">kevalaṃ pana imasmiṃ sutte sattasu ṭhānesu osakkanā kathitā, aṭṭhasu ṭhānesu paṭisandhi, navasu ṭhānesu arahattaṃ kathitanti veditabbaṃ| kathaṃ? tatiyaṃ jhānaṃ tāva pādakaṃ katvā ṭhitassa bhikkhuno osakkanā kathitā, paṭisandhi kathitā, arahattaṃ kathitaṃ, tathā catutthajjhānaṃ, tathā ākāsānañcāyatanaṃ| viññāṇañcāyatanaṃ pana padaṭṭhānaṃ katvā ṭhitānaṃ tiṇṇaṃ bhikkhūnaṃ osakkanā kathitā, paṭisandhi kathitā, arahattaṃ kathitaṃ| tathā ākiñcaññāyatanaṃ pādakaṃ katvā ṭhitassa bhikkhuno| nevasaññānāsaññāyatanaṃ pādakaṃ katvā ṭhitassa pana osakkanā natthi, paṭisandhi pana arahattañca kathitaṃ| sukkhavipassakassa arahattameva kathitanti| evaṃ sattasu ṭhānesu osakkanā kathitā, aṭṭhasu ṭhānesu paṭisandhi, navasu ṭhānesu arahattaṃ kathitanti veditabbaṃ| imañca pana sattasu ṭhānesu osakkanaṃ aṭṭhasu paṭisandhiṃ navasu arahattaṃ samodhānetvā kathentena imaṃ āneñjasappāyasuttaṃ sukathitaṃ nāma hotīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">āneñjasappāyasuttavaṇṇanā niṭṭhitā|</p>

</xml>