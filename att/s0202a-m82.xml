<xml src="s0202a-m82.xml">

<p rend="subhead"><pgroup id="m82"/><readunit id="m82">2. raṭṭhapālasuttavaṇṇanā</readunit></p>

<p rend="bodytext" n="293"><hi rend="paranum">293</hi><hi rend="dot">.</hi> <hi rend="bold">evaṃ</hi> <pb ed="V" n="3.0205"/> <hi rend="bold">me suta</hi>nti raṭṭhapālasuttaṃ| tattha <hi rend="bold">thullakoṭṭhika</hi>nti thullakoṭṭhaṃ paripuṇṇakoṭṭhāgāraṃ| so kira janapado niccasasso sadā bījabhaṇḍaṃ nikkhamati, khalabhaṇḍaṃ pavisati| tena tasmiṃ nigame koṭṭhā niccapūrāva honti| tasmā so thullakoṭṭhikanteva saṅkhaṃ gato|</p>

<p rend="bodytext" n="294"><hi rend="paranum">294</hi><hi rend="dot">.</hi> <hi rend="bold">raṭṭhapālo</hi>ti kasmā raṭṭhapālo? bhinnaṃ raṭṭhaṃ sandhāretuṃ pāletuṃ samatthoti raṭṭhapālo| kadā panassetaṃ nāmaṃ uppannanti| padumuttarasammāsambuddhakāle| ito hi pubbe satasahassakappamatthake vassasatasahassāyukesu manussesu padumuttaro nāma satthā uppajjitvā bhikkhusatasahassaparivāro <pb ed="M" n="3.0200"/> lokahitāya cārikaṃ cari, yaṃ sandhāya vuttaṃ –</p>

<p rend="gatha1">‘‘nagaraṃ haṃsavatī nāma, ānando nāma khattiyo|</p>

<p rend="gathalast">sujātā nāma janikā, padumuttarassa satthuno’’ti|| (bu. vaṃ. 12.19)|</p>

<p rend="bodytext">padumuttare pana anuppanne eva haṃsavatiyā dve kuṭumbikā saddhā pasannā kapaṇaddhikayācakādīnaṃ dānaṃ paṭṭhapayiṃsu| tadā pabbatavāsino pañcasatā tāpasā haṃsavatiṃ anuppattā| te dvepi janā tāpasagaṇaṃ majjhe bhinditvā <pb ed="P" n="3.0289"/> upaṭṭhahiṃsu| tāpasā kiñcikālaṃ vasitvā pabbatapādameva gatā| dve saṅghattherā ohīyiṃsu| tadā tesaṃ te yāvajīvaṃ upaṭṭhānaṃ akaṃsu| tāpasesu bhuñjitvā anumodanaṃ karontesu eko sakkabhavanassa vaṇṇaṃ kathesi, eko bhūmindharanāgarājabhavanassa|</p>

<p rend="bodytext">kuṭumbikesu eko sakkabhavanaṃ patthanaṃ katvā sakko hutvā nibbatto, eko nāgabhavane pālitanāgarājā nāma| taṃ sakko attano upaṭṭhānaṃ āgataṃ disvā nāgayoniyaṃ abhiramasīti pucchi| so nābhiramāmīti āha| tena hi padumuttarassa bhagavato dānaṃ datvā imasmiṃ <pb ed="V" n="3.0206"/> ṭhāne patthanaṃ karohi, ubho sukhaṃ vasissāmāti| nāgarājā satthāraṃ nimantetvā bhikkhusatasahassaparivārassa bhagavato sattāhaṃ mahādānaṃ dadamāno padumuttarassa dasabalassa puttaṃ uparevataṃ nāma sāmaṇeraṃ disvā sattame divase buddhappamukhassa saṅghassa dibbavatthāni datvā sāmaṇerassa ṭhānantaraṃ patthesi| bhagavā anāgataṃ oloketvā – ‘‘anāgate gotamassa nāma buddhassa putto rāhulakumāro bhavissatī’’ti disvā ‘‘samijjhissati te patthanā’’ti kathesi| nāgarājā tamatthaṃ sakkassa kathesi| sakko tassa vacanaṃ sutvā tatheva sattāhaṃ dānaṃ datvā bhinnaṃ raṭṭhaṃ sandhāretuṃ pāletuṃ samatthakule nibbattitvā saddhāpabbajitaṃ raṭṭhapālaṃ nāma kulaputtaṃ disvā – ‘‘ahampi anāgate lokasmiṃ tumhādise buddhe uppanne bhinnaṃ raṭṭhaṃ sandhāretuṃ pāletuṃ samatthakule nibbattitvā ayaṃ kulaputto viya saddhāpabbajito raṭṭhapālo nāma bhaveyya’’nti patthanamakāsi| satthā samijjhanakabhāvaṃ ñatvā imaṃ gāthamāha –</p>

<p rend="gatha1">‘‘sarājikaṃ <pb ed="M" n="3.0201"/><pb ed="P" n="3.0290"/> cātuvaṇṇaṃ, posetuṃ yaṃ pahossati|</p>

<p rend="gathalast">raṭṭhapālakulaṃ nāma, tattha jāyissate aya’’nti|| –</p>

<p rend="unindented">evaṃ padumuttarasammāsambuddhakāle tassetaṃ nāmaṃ uppannanti veditabbaṃ|</p>

<p rend="bodytext"><hi rend="bold">etadahosī</hi>ti kiṃ ahosi? <hi rend="bold">yathā yathā kho</hi>tiādi| tatrāyaṃ saṅkhepakathā – ahaṃ kho yena yena kāraṇena bhagavatā dhammaṃ desitaṃ ājānāmi, tena tena me upaparikkhato evaṃ hoti – ‘‘yadetaṃ sikkhattayabrahmacariyaṃ ekadivasampi akhaṇḍaṃ katvā carimakacittaṃ pāpetabbatāya ekantaparipuṇṇaṃ caritabbaṃ, ekadivasampi ca kilesamalena amalīnaṃ katvā carimakacittaṃ pāpetabbatāya ekantaparisuddhaṃ, saṅkhalikhitaṃ vilikhitasaṅkhasadisaṃ dhotasaṅkhasappaṭibhāgaṃ katvā caritabbaṃ, nayidaṃ sukaraṃ agāraṃ ajjhāvasatā agāramajjhe vasantena ekantaparipuṇṇaṃ…pe.… carituṃ, yaṃnūnāhaṃ kesañca massuñca ohāretvā kāsāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā agārasmā nikkhamitvā anagāriyaṃ pabbajeyya’’nti|</p>

<p rend="bodytext"><hi rend="bold">acirapakkantesu thullakoṭṭhikesu brāhmaṇagahapatikesu yena bhagavā tenupasaṅkamī</hi>ti raṭṭhapālo anuṭṭhitesu <pb ed="V" n="3.0207"/> tesu na bhagavantaṃ pabbajjaṃ yāci| kasmā? tatthassa <pb ed="P" n="3.0291"/> bahū ñātisālohitā mittāmaccā santi, te – ‘‘tvaṃ mātāpitūnaṃ ekaputtako, na labbhā tayā pabbajitu’’nti bāhāyampi gahetvā ākaḍḍheyyuṃ, tato pabbajjāya antarāyo bhavissatīti saheva parisāya uṭṭhahitvā thokaṃ gantvā puna kenaci sarīrakiccalesena nivattitvā bhagavantaṃ upasaṅkamma pabbajjaṃ yāci| tena vuttaṃ – ‘‘atha kho raṭṭhapālo kulaputto acirapakkantesu thullakoṭṭhikesu…pe.… pabbājetu maṃ bhagavā’’ti| bhagavā pana yasmā rāhulakumārassa pabbajitato pabhuti mātāpitūhi ananuññātaṃ puttaṃ na pabbājeti, tasmā naṃ pucchi <hi rend="bold">anuññātosi pana tvaṃ, raṭṭhapāla, mātāpitūhi…pe.… pabbajjāyā</hi>ti|</p>

<p rend="bodytext" n="295"><hi rend="paranum">295</hi><hi rend="dot">.</hi> <hi rend="bold">ammatātā</hi>ti ettha <hi rend="bold">ammā</hi>ti mātaraṃ ālapati, <hi rend="bold">tātā</hi>ti pitaraṃ| <hi rend="bold">ekaputtako</hi>ti ekova puttako, añño koci jeṭṭho vā kaniṭṭho vā natthi| ettha ca ekaputtoti vattabbe anukampāvasena ekaputtakoti vuttaṃ| <hi rend="bold">piyo</hi>ti pītijanako| <hi rend="bold">manāpo</hi>ti manavaḍḍhanako| <hi rend="bold">sukhedhito</hi>ti <pb ed="M" n="3.0202"/> sukhena edhito, sukhasaṃvaḍḍhitoti attho| <hi rend="bold">sukhaparibhato</hi>ti sukhena paribhato, jātakālato pabhuti dhātīhi aṅkato aṅkaṃ āharitvā dhāriyamāno assakarathakādīhi bālakīḷanakehi kīḷayamāno sādurasabhojanaṃ bhojayamāno sukhena parihaṭo| <hi rend="bold">na tvaṃ, tāta raṭṭhapāla, kassaci dukkhassa jānāsī</hi>ti tvaṃ<pb ed="P" n="3.0292"/>, tāta raṭṭhapāla appamattakampi kalabhāgaṃ dukkhassa na jānāsi na sarasīti attho| <hi rend="bold">maraṇenapi te mayaṃ akāmakā vinā bhavissāmā</hi>ti sacepi tava amhesu jīvamānesu maraṇaṃ bhaveyya, tena te maraṇenapi mayaṃ akāmakā anicchakā na attano ruciyā vinā bhavissāma, tayā viyogaṃ pāpuṇissāmāti attho| <hi rend="bold">kiṃ pana mayaṃ ta</hi>nti evaṃ sante kiṃ pana kiṃ nāma taṃ kāraṇaṃ, yena mayaṃ taṃ jīvantaṃ anujānissāma| atha vā <hi rend="bold">kiṃ pana mayaṃ ta</hi>nti kena pana kāraṇena mayaṃ taṃ jīvantaṃ anujānissāmāti evamettha attho daṭṭhabbo|</p>

<p rend="bodytext" n="296"><hi rend="paranum">296</hi><hi rend="dot">.</hi> <hi rend="bold">tatthevā</hi>ti yattha naṃ ṭhitaṃ mātāpitaro nānujāniṃsu, tattheva ṭhāne| <hi rend="bold">anantarahitāyā</hi>ti kenaci attharaṇena anatthatāya| <hi rend="bold">paricārehī</hi>ti gandhabbanaṭanāṭakādīni paccupaṭṭhapetvā tattha sahāyakehi saddhiṃ yathāsukhaṃ indriyāni cārehi sañcārehi, ito cito ca upanehīti vuttaṃ hoti| atha vā <hi rend="bold">paricārehī</hi>ti gandhabbanaṭanāṭakādīni paccupaṭṭhapetvā sahāyakehi saddhiṃ <pb ed="V" n="3.0208"/> laḷa upalaḷa rama, kīḷassūtipi vuttaṃ hoti| <hi rend="bold">kāme paribhuñjanto</hi>ti attano puttadārehi saddhiṃ bhoge bhuñjanto| <hi rend="bold">puññāni karonto</hi>ti buddhañca dhammañca saṅghañca ārabbha dānappadānādīni sugatimaggasaṃsodhakāni kusalakammāni karonto| <hi rend="bold">tuṇhī ahosī</hi>ti kathānuppabandhavicchedanatthaṃ nirālāpasallāpo ahosi|</p>

<p rend="bodytext">athassa mātāpitaro tikkhattuṃ <pb ed="P" n="3.0293"/> vatvā paṭivacanampi alabhamānā sahāyake pakkosāpetvā ‘‘esa vo sahāyako pabbajitukāmo, nivāretha na’’nti āhaṃsu| tepi taṃ upasaṅkamitvā tikkhattuṃ avocuṃ, tesampi tuṇhī ahosi| tena vuttaṃ – <hi rend="bold">atha kho raṭṭhapālassa kulaputtassa sahāyakā…pe.… tuṇhī ahosī</hi>ti| athassa sahāyakānaṃ tikkhattuṃ vatvā etadahosi – ‘‘sace ayaṃ pabbajjaṃ alabhamāno marissati, na koci guṇo <pb ed="M" n="3.0203"/> labbhati| pabbajitaṃ pana naṃ mātāpitaropi kālena kālaṃ passissanti, mayampi passissāma, pabbajjāpi ca nāmesā bhāriyā, divase divase mattikāpattaṃ gahetvā piṇḍāya caritabbaṃ, ekaseyyaṃ ekabhattaṃ brahmacariyaṃ atidukkaraṃ, ayañca sukhumālo nāgarikajātiyo, so taṃ carituṃ asakkonto puna idheva āgamissati, handassa mātāpitaro anujānāpessāmā’’ti| te tathā akaṃsu| mātāpitaropi naṃ ‘‘pabbajitena ca pana te mātāpitaro uddassetabbā’’ti imaṃ katikaṃ katvā anujāniṃsu| tena vuttaṃ – ‘‘atha kho raṭṭhapālassa kulaputtassa sahāyakā yena raṭṭhapālassa kulaputtassa mātāpitaro…pe.… anuññātosi mātāpitūhi…pe.… uddassetabbā’’ti| tattha <hi rend="bold">uddassetabbā</hi>ti uddhaṃ dassetabbā, yathā taṃ kālena kālaṃ passanti, evaṃ āgantvā attānaṃ dassetabbā|</p>

<p rend="bodytext" n="299"><hi rend="paranum">299</hi><hi rend="dot">.</hi> <hi rend="bold">balaṃ gahetvā</hi>ti sappāyabhojanāni bhuñjanto ucchādanādīhi ca kāyaṃ pariharanto kāyabalaṃ janetvā mātāpitaro vanditvā assumukhaṃ ñātiparivaṭṭaṃ pahāya yena bhagavā tenupasaṅkami…pe.… pabbājetu maṃ, bhante, bhagavāti| bhagavā samīpe ṭhitaṃ aññataraṃ bhikkhuṃ <pb ed="P" n="3.0294"/> āmantesi – ‘‘tena hi bhikkhu raṭṭhapālaṃ pabbājehi ceva upasampādehi cā’’ti| sādhu, bhanteti kho so bhikkhu bhagavato paṭissutvā raṭṭhapālaṃ kulaputtaṃ jinadattiyaṃ saddhivihārikaṃ laddhā pabbājesi ceva upasampādesi ca| tena vuttaṃ – ‘‘alattha kho raṭṭhapālo kulaputto bhagavato santike pabbajjaṃ, alattha upasampada’’nti|</p>

<p rend="bodytext"><hi rend="bold">pahitatto</hi> <pb ed="V" n="3.0209"/> <hi rend="bold">viharanto</hi>ti dvādasa saṃvaccharāni evaṃ viharanto| neyyapuggalo hi ayamāyasmā, tasmā puññavā abhinīhārasampannopi samāno ‘‘ajja ajjeva arahatta’’nti samaṇadhammaṃ karontopi dvādasame vasse arahattaṃ pāpuṇi|</p>

<p rend="bodytext"><hi rend="bold">yena bhagavā tenupasaṅkamī</hi>ti mayhaṃ mātāpitaro pabbajjaṃ anujānamānā – ‘‘tayā kālena kālaṃ āgantvā amhākaṃ dassanaṃ dātabba’’nti vatvā anujāniṃsu, dukkarakārikā kho pana mātāpitaro, ahañca yenajjhāsayena pabbajito, so me matthakaṃ patto, idāni bhagavantaṃ āpucchitvā attānaṃ <pb ed="M" n="3.0204"/> mātāpitūnaṃ dassessāmīti cintetvā āpucchitukāmo upasaṅkami| <hi rend="bold">manasākāsī</hi>ti ‘‘kiṃ nu kho raṭṭhapāle gate koci upaddavo bhavissatī’’ti manasi akāsi| tato ‘‘bhavissatī’’ti ñatvā ‘‘sakkhissati nu kho raṭṭhapālo taṃ madditu’’nti olokento tassa arahattasampattiṃ disvā ‘‘sakkhissatī’’ti aññāsi| tena vuttaṃ – <hi rend="bold">yathā bhagavā aññāsi…pe.… kālaṃ maññasī</hi>ti|</p>

<p rend="bodytext"><hi rend="bold">migacīre</hi>ti evaṃnāmake uyyāne| tañhi raññā – ‘‘akāle sampattapabbajitānaṃ dinnameva idaṃ, yathāsukhaṃ paribhuñjantū’’ti evamanuññātameva ahosi, tasmā thero – ‘‘mama āgatabhāvaṃ mātāpitūnaṃ ārocessāmi, te me pādadhovanuṇhodakapādamakkhanatelādīni <pb ed="P" n="3.0295"/> pesissantī’’ti cittampi anuppādetvā uyyānameva pāvisi| <hi rend="bold">piṇḍāya pāvisī</hi>ti dutiyadivase pāvisi|</p>

<p rend="bodytext"><hi rend="bold">majjhimāyā</hi>ti sattadvārakoṭṭhakassa gharassa majjhime dvārakoṭṭhake| <hi rend="bold">ullikhāpetī</hi>ti kappakena kese paharāpeti| <hi rend="bold">etadavocā</hi>ti – ‘‘ime samaṇakā amhākaṃ piyaputtakaṃ pabbājetvā corānaṃ hatthe nikkhipitvā viya ekadivasampi na dassāpenti, evaṃ pharusakārakā ete puna imaṃ ṭhānaṃ upasaṅkamitabbaṃ maññanti, ettova nikaḍḍhitabbā ete’’ti cintetvā etaṃ ‘‘imehi muṇḍakehī’’tiādivacanaṃ avoca| <hi rend="bold">ñātidāsī</hi>ti ñātakānaṃ dāsī| <hi rend="bold">ābhidosika</hi>nti pārivāsikaṃ ekarattātikkantaṃ pūtibhūtaṃ| tatthāyaṃ padattho – pūtibhāvadosena abhibhūtoti abhidoso, abhidosova ābhidosiko| ekarattātikkantasseva nāmasaññā esā yadidaṃ ābhidosikoti, taṃ <hi rend="bold">ābhidosikaṃ| kummāsa</hi>nti yavakummāsaṃ| <hi rend="bold">chaḍḍetukāmā hotī</hi>ti yasmā antamaso dāsakammakārānaṃ gorūpānampi aparibhogāraho, tasmā naṃ kacavaraṃ viya bahi chaḍḍetukāmā <pb ed="V" n="3.0210"/> hoti| <hi rend="bold">saceta</hi>nti sace etaṃ| <hi rend="bold">bhaginī</hi>ti ariyavohārena attano dhātiṃ ñātidāsiṃ ālapati| <hi rend="bold">chaḍḍanīyadhammanti</hi> chaḍḍetabbasabhāvaṃ| idaṃ vuttaṃ hoti – ‘‘bhagini etaṃ sace bahi chaḍḍanīyadhammaṃ nissaṭṭhapariggahaṃ, idha me patte ākirāhī’’ti| kiṃ pana evaṃ vattuṃ labbhati<pb ed="P" n="3.0296"/>, viññatti vā payuttavācā vā na hotīti| na hoti| kasmā? nissaṭṭhapariggahattā| yañhi chaḍḍanīyadhammaṃ nissaṭṭhapariggahaṃ, yattha sāmikā anālayā honti, taṃ sabbaṃ ‘‘detha āharatha <pb ed="M" n="3.0205"/> ākirathā’’ti vattuṃ vaṭṭati| teneva hi ayamāyasmā aggariyavaṃsiko samānopi evamāha|</p>

<p rend="bodytext"><hi rend="bold">hatthāna</hi>nti bhikkhāgahaṇatthaṃ pattaṃ upanāmayato maṇibandhato pabhuti dvinnampi hatthānaṃ| <hi rend="bold">pādāna</hi>nti nivāsanantato paṭṭhāya dvinnampi pādānaṃ| <hi rend="bold">sarassā</hi>ti sace taṃ bhaginīti vācaṃ nicchārayato sarassa ca| <hi rend="bold">nimittaṃ aggahesī</hi>ti hatthapiṭṭhiādīni olokayamānā – ‘‘puttassa me raṭṭhapālassa viya suvaṇṇakacchapapiṭṭhisadisā imā hatthapādapiṭṭhiyo, haritālavaṭṭiyo viya suvaṭṭitā aṅguliyo, madhuro saro’’ti gihikāle sallakkhitapubbaṃ ākāraṃ aggahesi sañjāni sallakkhesi| tassa hāyasmato dvādasavassāni araññāvāsañceva piṇḍiyālopabhojanañca paribhuñjantassa aññādiso sarīravaṇṇo ahosi, tena naṃ sā ñātidāsī disvāva na sañjāni, nimittaṃ pana aggahesīti|</p>

<p rend="bodytext" n="300"><hi rend="paranum">300</hi><hi rend="dot">.</hi> <hi rend="bold">raṭṭhapālassa mātaraṃ etadavocā</hi>ti therassa aṅgapaccaṅgāni saṇṭhāpetvā thaññaṃ pāyetvā saṃvaḍḍhitadhātīpi samānā pabbajitvā mahākhīṇāsavabhāvappattena sāmiputtena saddhiṃ – ‘‘tvaṃ nu kho, me bhante, putto raṭṭhapālo’’tiādivacanaṃ vattuṃ avisahantī vegena gharaṃ pavisitvā raṭṭhapālassa mātaraṃ etadavoca| <hi rend="bold">yagghe</hi>ti ārocanatthe nipāto| <hi rend="bold">sace</hi> <pb ed="P" n="3.0297"/> <hi rend="bold">je sacca</hi>nti ettha jeti ālapane nipāto| evañhi tasmiṃ dese dāsijanaṃ ālapanti, tasmā ‘‘tvañhi, bhoti dāsi, sace saccaṃ bhaṇasī’’ti evamettha attho daṭṭhabbo|</p>

<p rend="bodytext"><hi rend="bold">upasaṅkamī</hi>ti kasmā upasaṅkami? mahākule itthiyo bahi nikkhamantā garahaṃ pāpuṇanti, idañca accāyikakiccaṃ, seṭṭhissa naṃ ārocessāmīti cinteti| tasmā upasaṅkami| <hi rend="bold">aññataraṃ kuṭṭamūla</hi>nti tasmiṃ kira dese dānapatīnaṃ gharesu sālā honti, āsanāni cettha paññattāni honti, upaṭṭhāpitaṃ udakakañjiyaṃ| tattha pabbajitā piṇḍāya caritvā nisīditvā bhuñjanti<pb ed="V" n="3.0211"/>| sace icchanti, dānapatīnampi santakaṃ gaṇhanti| tasmā tampi aññatarassa kulassa īdisāya sālāya aññataraṃ kuṭṭamūlanti veditabbaṃ| na hi pabbajitā kapaṇamanussā viya asāruppe ṭhāne nisīditvā bhuñjantīti|</p>

<p rend="bodytext"><hi rend="bold">atthi</hi> <pb ed="M" n="3.0206"/> <hi rend="bold">nāma tātā</hi>ti ettha <hi rend="bold">atthī</hi>ti vijjamānatthe, <hi rend="bold">nāmā</hi>ti pucchanatthe maññanatthe vā nipāto| idañhi vuttaṃ hoti – atthi nu kho, tāta raṭṭhapāla, amhākaṃ dhanaṃ, nanu mayaṃ niddhanāti vattabbā, yesaṃ no tvaṃ īdise ṭhāne nisīditvā ābhidosikaṃ kummāsaṃ paribhuñjissasi| tathā atthi nu kho, tāta raṭṭhapāla, amhākaṃ jīvitaṃ, nanu mayaṃ matāti vattabbā, yesaṃ no tvaṃ īdise ṭhāne nisīditvā ābhidosikaṃ kummāsaṃ paribhuñjissasi| tathā atthi maññe, tāta raṭṭhapāla, tava abbhantare sāsanaṃ nissāya paṭiladdho samaṇaguṇo, yaṃ tvaṃ subhojanarasasaṃvaḍḍhitopi imaṃ jigucchaneyyaṃ ābhidosikaṃ kummāsaṃ amatamiva nibbikāro paribhuñjissasīti| so pana gahapati dukkhābhitunnatāya etamatthaṃ paripuṇṇaṃ katvā vattumasakkonto – ‘‘atthi nāma, tāta raṭṭhapāla, ābhidosikaṃ kummāsaṃ paribhuñjissasī’’ti ettakameva avaca| akkharacintakā panettha idaṃ lakkhaṇaṃ vadanti – anokappanāmarisanatthavasenetaṃ <pb ed="P" n="3.0298"/> atthisadde upapade ‘‘paribhuñjissasī’’ti anāgatavacanaṃ kataṃ| tassāyamattho – ‘‘atthi nāma…pe.… paribhuñjissasi, idaṃ paccakkhampi ahaṃ na saddahāmi na marisayāmī’’ti| idaṃ ettakaṃ vacanaṃ gahapati therassa pattamukhavaṭṭiyaṃ gahetvā ṭhitakova kathesi| theropi pitari pattamukhavaṭṭiyaṃ gahetvā ṭhiteyeva taṃ pūtikummāsaṃ paribhuñji sunakhavantasadisaṃ pūtikukkuṭaṇḍamiva bhinnaṭṭhāne pūtikaṃ vāyantaṃ| puthujjanena kira tathārūpaṃ kummāsaṃ paribhuñjituṃ na sakkā| thero pana ariyiddhiyaṃ ṭhatvā dibbojaṃ amatarasaṃ paribhuñjamāno viya paribhuñjitvā dhamakaraṇena udakaṃ gahetvā pattañca mukhañca hatthapāde ca dhovitvā <hi rend="bold">kuto no gahapatī</hi>tiādimāha|</p>

<p rend="bodytext">tattha <hi rend="bold">kuto no</hi>ti kuto nu| <hi rend="bold">neva dāna</hi>nti deyyadhammavasena neva dānaṃ alatthamha| <hi rend="bold">na paccakkhāna</hi>nti ‘‘kiṃ, tāta raṭṭhapāla, kacci te khamanīyaṃ, kaccisi appakilamathena āgato, na tāva tāta gehe bhattaṃ sampādiyatī’’ti evaṃ paṭisanthāravasena paccakkhānampi na alatthamha| kasmā pana thero evamāha? pitu anuggahena| evaṃ kirassa ahosi – ‘‘yathā esa maṃ vadati<pb ed="V" n="3.0212"/>, aññepi pabbajite evaṃ vadati maññe| buddhasāsane ca pattantare padumaṃ viya bhasmāchanno aggi viya pheggupaṭicchanno candanasāro viya suttikāpaṭicchannaṃ muttaratanaṃ viya valāhakapaṭicchanno <pb ed="P" n="3.0299"/> candimā viya mādisānaṃ <pb ed="M" n="3.0207"/> paṭicchannaguṇānaṃ bhikkhūnaṃ anto natthi, tesupi na evarūpaṃ vacanaṃ pavattessati, saṃvare ṭhassatī’’ti anuggahena evamāha|</p>

<p rend="bodytext"><hi rend="bold">ehi tātā</hi>ti tāta tuyhaṃ gharaṃ mā hotu, ehi gharaṃ gamissāmāti vadati| <hi rend="bold">ala</hi>nti thero ukkaṭṭhekāsanikatāya paṭikkhipanto evamāha| <hi rend="bold">adhivāsesī</hi>ti thero pana pakatiyā ukkaṭṭhasapadānacāriko svātanāyabhikkhaṃ nāma nādhivāseti, mātu anuggahena pana adhivāsesi| mātu kirassa theraṃ anussaritvā mahāsoko uppajji, rodaneneva pakkakkhi viya jātā, tasmā thero ‘‘sacāhaṃ taṃ apassitvā gamissāmi, hadayampissā phāleyyā’’ti anuggahena adhivāsesi| <hi rend="bold">kārāpetvā</hi>ti ekaṃ hiraññassa, ekaṃ suvaṇṇassāti dve puñje kārāpetvā| kīvamahantā pana puñjā ahesunti| yathā orato ṭhito puriso pārato ṭhitaṃ majjhimappamāṇaṃ purisaṃ na passati, evaṃmahantā|</p>

<p rend="bodytext" n="301"><hi rend="paranum">301</hi><hi rend="dot">.</hi> <hi rend="bold">idaṃ te tātā</hi>ti kahāpaṇapuñjañca suvaṇṇapuñjañca dassento āha| <hi rend="bold">mattika</hi>nti mātito āgataṃ, idaṃ te mātāmahiyā mātu imaṃ gehaṃ āgacchantiyā gandhamālādīnaṃ atthāya dinnaṃ dhananti attho| <hi rend="bold">aññaṃ pettikaṃ aññaṃ pitāmaha</hi>nti yaṃ pana te pitu ca pitāmahānañca santakaṃ, taṃ aññaṃyeva, nihitañca payuttañca ativiya bahu| ettha ca ‘‘pitāmaha’’nti taddhitalopaṃ katvā vuttanti veditabbaṃ| ‘‘petāmaha’’nti vā pāṭho| <hi rend="bold">sakkā</hi> <pb ed="P" n="3.0300"/><hi rend="bold">tatonidāna</hi>nti dhanahetu dhanapaccayā| taṃ taṃ dhanaṃ rakkhantassa ca rājādīnaṃ vasena dhanaparikkhayaṃ pāpuṇantassa kassaci uppajjamānasokādayo sandhāya evamāha| evaṃ vutte seṭṭhi gahapati – ‘‘ahaṃ imaṃ uppabbājessāmīti ānesiṃ, so dāni me dhammakathaṃ kātuṃ āraddho, ayaṃ na me vacanaṃ karissatī’’ti uṭṭhāya gantvā assa orodhānaṃ dvāraṃ vivarāpetvā – ‘‘ayaṃ vo sāmiko, gacchatha yaṃ kiñci katvā naṃ gaṇhituṃ vāyamathā’’ti uyyojesi| suvaye ṭhitā nāṭakitthiyo nikkhamitvā theraṃ parivārayiṃsu<pb ed="M" n="3.0208"/>, tāsu dve jeṭṭhakitthiyo sandhāya <hi rend="bold">purāṇadutiyikā</hi>tiādi vuttaṃ|<hi rend="bold"> paccekaṃ pādesu gahetvā</hi>ti ekekamhi pāde naṃ gahetvā|</p>

<p rend="bodytext"><hi rend="bold">kīdisā</hi> <pb ed="V" n="3.0213"/> <hi rend="bold">nāma tā ayyaputta accharāyo</hi>ti kasmā evamāhaṃsu? tadā kira sambahule khattiyakumārepi brāhmaṇakumārepi seṭṭhiputtepi mahāsampattiyo pahāya pabbajante disvā pabbajjāguṇaṃ ajānantā kathaṃ samuṭṭhāpenti ‘‘kasmā ete pabbajantī’’ti| athaññe vadanti ‘‘devaccharādevanāṭakānaṃ kāraṇā’’ti| sā kathā vitthārikā ahosi| taṃ gahetvā sabbā evamāhaṃsu| atha thero paṭikkhipanto <hi rend="bold">na kho mayaṃ bhaginī</hi>tiādimāha| <hi rend="bold">samudācaratī</hi>ti <pb ed="P" n="3.0301"/> voharati vadati| <hi rend="bold">tattheva mucchitā papatiṃsū</hi>ti taṃ bhaginivādena samudācarantaṃ disvā ‘‘mayaṃ ajja āgamissati, ajja āgamissatī’’ti dvādasa vassāni bahi na nikkhantā, etaṃ nissāya no dārakā na laddhā, yesaṃ ānubhāvena jīveyyāma, ito camhā parihīnā aññato ca| ayaṃ loko nāma attanova cintesi, tasmā tāpi ‘‘idāni mayaṃ anāthā jātā’’ti attanova cintayamānā – ‘‘anatthiko dāni amhehi ayaṃ, so amhe pajāpatiyo samānā attanā saddhiṃ ekamātukucchiyā sayitadārikā viya maññatī’’ti samuppannabalavasokā hutvā tasmiṃyeva padese mucchitā papatiṃsu, patitāti attho|</p>

<p rend="bodytext"><hi rend="bold">mā no viheṭhethā</hi>ti mā amhe dhanaṃ dassetvā mātugāme ca uyyojetvā viheṭhayittha, vihesā hesā pabbajitānanti| kasmā evamāha? mātāpitūnaṃ anuggahena| so kira seṭṭhi – ‘‘pabbajitaliṅgaṃ nāma kiliṭṭhaṃ, pabbajjāvesaṃ hāretvā nhāyitvā tayo janā ekato bhuñjissāmā’’ti maññamāno therassa bhikkhaṃ na deti| thero – ‘‘mādisassa khīṇāsavassa āhārantarāyaṃ katvā ete bahuṃ apuññaṃ pasaveyyu’’nti tesaṃ anuggahena evamāha|</p>

<p rend="bodytext" n="302"><hi rend="paranum">302</hi><hi rend="dot">.</hi> <hi rend="bold">gāthā abhāsī</hi>ti gāthāyo abhāsi| tattha <hi rend="bold">passā</hi>ti santike ṭhitajanaṃ sandhāya vadati| <hi rend="bold">citta</hi>nti cittavicittaṃ| <hi rend="bold">bimba</hi>nti attabhāvaṃ| <hi rend="bold">arukāya</hi>nti <pb ed="P" n="3.0302"/> navannaṃ vaṇamukhānaṃ vasena vaṇakāyaṃ| <hi rend="bold">samussita</hi>nti tīṇi aṭṭhisatāni navahi nhārusatehi bandhitvā navahi maṃsapesisatehi limpitvā samantato ussitaṃ| <hi rend="bold">ātura</hi>nti jarāturatāya rogāturatāya kilesāturatāya ca niccāturaṃ| <hi rend="bold">bahusaṅkappa</hi>nti paresaṃ uppannapatthanāsaṅkappehi bahusaṅkappaṃ<pb ed="M" n="3.0209"/>| itthīnañhi kāye purisānaṃ saṅkappā uppajjanti, tesaṃ kāye itthīnaṃ| susāne chaḍḍitakaḷevarabhūtampi cetaṃ kākakulalādayo patthayantiyevāti bahusaṅkappo nāma hoti| <hi rend="bold">yassa natthi</hi> <pb ed="V" n="3.0214"/> <hi rend="bold">dhuvaṃ ṭhitī</hi>ti yassa kāyassa māyāmarīcipheṇapiṇḍa udakapupphuḷādīnaṃ viya ekaṃseneva ṭhiti nāma natthi, bhijjanadhammatāva niyatā|</p>

<p rend="bodytext"><hi rend="bold">tacena onaddha</hi>nti allamanussacammena onaddhaṃ| <hi rend="bold">saha vatthebhi sobhatī</hi>ti gandhādīhi maṇikuṇḍalehi ca cittakatampi rūpaṃ vatthehi saheva sobhati, vinā vatthehi jegucchaṃ hoti anolokanakkhamaṃ|</p>

<p rend="bodytext">alattakakatāti alattakena rañjitā| <hi rend="bold">cuṇṇakamakkhita</hi>nti sāsapakakkena mukhapīḷakādīni nīharitvā loṇamattikāya duṭṭhalohitaṃ viliyāpetvā tilapiṭṭhena lohitaṃ pasādetvā haliddiyā vaṇṇaṃ sampādetvā cuṇṇakagaṇḍikāya mukhaṃ paharanti, tenesa ativiya virocati| taṃ sandhāyetaṃ vuttaṃ|</p>

<p rend="bodytext"><hi rend="bold">aṭṭhāpadakatā</hi>ti <pb ed="P" n="3.0303"/> rasodakena makkhitvā nalāṭapariyante āvattanaparivatte katvā aṭṭhapadakaracanāya racitā| <hi rend="bold">añjanī</hi>ti añjananāḷikā|</p>

<p rend="bodytext"><hi rend="bold">odahī</hi>ti ṭhapesi| <hi rend="bold">pāsa</hi>nti vākarājālaṃ| <hi rend="bold">nāsadā</hi>ti na ghaṭṭayi| <hi rend="bold">nivāpa</hi>nti nivāpasutte vuttanivāpatiṇasadisabhojanaṃ| <hi rend="bold">kandante</hi>ti viravamāne paridevamāne| imāya hi gāthāya thero mātāpitaro migaluddake viya katvā dassesi, avasesañātake migaluddakaparisaṃ viya, hiraññasuvaṇṇaṃ vākarājālaṃ viya, attanā bhuttabhojanaṃ nivāpatiṇaṃ viya, attānaṃ mahāmigaṃ viya katvā dassesi| yathā hi mahāmigo yāvadatthaṃ nivāpatiṇaṃ khāditvā pānīyaṃ pivitvā gīvaṃ ukkhipitvā disaṃ oloketvā ‘‘imaṃ nāma ṭhānaṃ gatassa sotthi bhavissatī’’ti migaluddakānaṃ paridevantānaṃyeva vākaraṃ aghaṭṭayamānova uppatitvā araññaṃ pavisitvā ghanacchāyassa chattassa viya gumbassa heṭṭhā mandamandena vātena bījayamāno āgatamaggaṃ olokento tiṭṭhati, evameva thero imā gāthā bhāsitvā ākāseneva gantvā migacīre paccupaṭṭhāsi|</p>

<p rend="bodytext">kasmā pana thero ākāsena gatoti| pitā kirassa seṭṭhi sattasu dvārakoṭṭhakesu aggaḷaṃ <pb ed="V" n="3.0215"/> dāpetvā malle āṇāpesi – ‘‘sace nikkhamitvā <pb ed="M" n="3.0210"/> gacchati<pb ed="P" n="3.0304"/>, hatthapādesu naṃ gahetvā kāsāyāni haritvā gihivesaṃ gaṇhāpethā’’ti| tasmā thero – ‘‘ete mādisaṃ mahākhīṇāsavaṃ hatthe vā pāde vā gahetvā apuññaṃ pasaveyyuṃ, taṃ nesaṃ mā ahosī’’ti cintetvā ākāsena agamāsi| parasamuddavāsittherānaṃ pana – ‘‘ṭhitakova imā gāthā bhāsitvā vehāsaṃ abbhuggantvā rañño korabyassa migacīre paccupaṭṭhāsī’’ti ayaṃ vācanāmaggoyeva|</p>

<p rend="bodytext" n="303"><hi rend="paranum">303</hi><hi rend="dot">.</hi> <hi rend="bold">migavo</hi>ti tassa uyyānapālassa nāmaṃ| <hi rend="bold">sodhento</hi>ti uyyānamaggaṃ samaṃ kāretvā antouyyāne tacchitabbayuttaṭṭhānāni tacchāpento sammajjitabbayuttāni ṭhānāni sammajjāpento vālukāokiraṇa-pupphavikiraṇa-puṇṇaghaṭaṭṭhapana-kadalikkhandhaṭhapanādīni ca karontoti attho| <hi rend="bold">yena rājā korabyo tenupasaṅkamī</hi>ti amhākaṃ rājā sadā imassa kulaputtassa vaṇṇaṃ kathesi, passitukāmo etaṃ, āgatabhāvaṃ panassa na jānāti, mahā kho panāyaṃ paṇṇākāro, gantvā rañño ārocessāmīti cintetvā yena rājā korabyo tenupasaṅkami|</p>

<p rend="bodytext"><hi rend="bold">kittayamāno ahosī</hi>ti so kira rājā theraṃ anussaritvā balamajjhepi nāṭakamajjhepi – ‘‘dukkaraṃ kataṃ kulaputtena tāva mahantaṃ sampattiṃ pahāya pabbajitvā punanivattitvā anapalokentenā’’ti guṇaṃ kathesi, taṃ gahetvā ayaṃ evamāha| <hi rend="bold">vissajjethāti</hi> <pb ed="P" n="3.0305"/> <hi rend="bold">vatvā</hi>ti orodhamahāmattabalakāyādīsu yassa yaṃ anucchavikaṃ, tassa taṃ dāpetvāti attho| <hi rend="bold">ussaṭāya ussaṭāyā</hi>ti ussitāya ussitāya, mahāmattamahāraṭṭhikādīnaṃ vasena uggatuggatameva parisaṃ gahetvā upasaṅkamīti attho| <hi rend="bold">idha bhavaṃ raṭṭhapālo hatthatthare nisīdatū</hi>ti hatthattharo tanuko bahalapupphādiguṇaṃ katvā atthato abhilakkhito hoti, tādise anāpucchitvā nisīdituṃ na yuttanti maññamāno evamāha|</p>

<p rend="bodytext" n="304"><hi rend="paranum">304</hi><hi rend="dot">.</hi> <hi rend="bold">pārijuññānī</hi>ti pārijuññabhāvā parikkhayā| <hi rend="bold">jiṇṇo</hi>ti jarājiṇṇo| <hi rend="bold">vuḍḍho</hi>ti vayovuḍḍho| <hi rend="bold">mahallako</hi>ti jātimahallako| <hi rend="bold">addhagato</hi>ti addhānaṃ atikkanto| <hi rend="bold">vayoanuppatto</hi>ti pacchimavayaṃ anuppatto| <hi rend="bold">pabbajatī</hi>ti dhuravihāraṃ gantvā bhikkhū vanditvā, – ‘‘bhante, mayā daharakāle <pb ed="M" n="3.0211"/> bahuṃ kusalaṃ kataṃ, idāni mahallakomhi, mahallakassa cesā pabbajjā nāma, cetiyaṅgaṇaṃ sammajjitvā appaharitaṃ katvā jīvissāmi, pabbājetha maṃ, bhante,’’ti kāruññaṃ uppādento <pb ed="V" n="3.0216"/> yācati, therā anukampāya pabbājenti| taṃ sandhāyetaṃ vuttaṃ| dutiyavārepi eseva nayo|</p>

<p rend="bodytext"><hi rend="bold">appābādho</hi>ti arogo| <hi rend="bold">appātaṅko</hi>ti <pb ed="P" n="3.0306"/> niddukkho| <hi rend="bold">samavepākiniyā</hi>ti samavipācaniyā| <hi rend="bold">gahaṇiyā</hi>ti kammajatejodhātuyā| tattha yassa bhuttabhutto āhāro jīrati, yassa vā pana puṭabhattaṃ viya tatheva tiṭṭhati, ubhopete na samavepākiniyā gahaṇiyā samannāgatā| yassa pana bhuttakāle bhattacchando uppajjateva, ayaṃ samavepākiniyā samannāgato| <hi rend="bold">nātisītāya naccuṇhāyā</hi>ti teneva kāraṇena nātisītāya naccuṇhāya| <hi rend="bold">anupubbenā</hi>ti rājāno vā harantītiādinā anukkamena| dutiyavāre rājabhayacorabhayachātakabhayādinā anukkamena|</p>

<p rend="bodytext" n="305"><hi rend="paranum">305</hi><hi rend="dot">.</hi> <hi rend="bold">dhammuddesā uddiṭṭhā</hi>ti dhammaniddesā uddiṭṭhā| <hi rend="bold">upaniyyatī</hi>ti jarāmaraṇasantikaṃ gacchati, āyukkhayena vā tattha niyyati| <hi rend="bold">addhuvo</hi>ti dhuvaṭṭhānavirahito| <hi rend="bold">atāṇo</hi>ti tāyituṃ samatthena virahito| <hi rend="bold">anabhissaro</hi>ti asaraṇo abhisaritvā abhigantvā assāsetuṃ samatthena virahito| <hi rend="bold">assako</hi>ti nissako sakabhaṇḍavirahito| <hi rend="bold">sabbaṃ pahāya gamanīya</hi>nti sakabhaṇḍanti sallakkhitaṃ sabbaṃ pahāya lokena gantabbaṃ| <hi rend="bold">taṇhādāso</hi>ti taṇhāya dāso|</p>

<p rend="bodytext" n="306"><hi rend="paranum">306</hi><hi rend="dot">.</hi> <hi rend="bold">hatthismi</hi>nti hatthisippe| <hi rend="bold">katāvī</hi>ti <pb ed="P" n="3.0307"/> katakaraṇīyo, sikkhitasikkho paguṇasippoti attho| esa nayo sabbattha| <hi rend="bold">ūrubalī</hi>ti ūrubalasampanno| yassa hi phalakañca āvudhañca gahetvā parasenaṃ pavisitvā abhinnaṃ bhindato bhinnaṃ sandhārayato parahatthagataṃ rajjaṃ āharituṃ ūrubalaṃ atthi, ayaṃ ūrubalī nāma| <hi rend="bold">bāhubalī</hi>ti bāhubalasampanno| sesaṃ purimasadisameva| <hi rend="bold">alamatto</hi>ti samatthattabhāvo|</p>

<p rend="bodytext"><hi rend="bold">pariyodhāya vattissantī</hi>ti uppannaṃ uppaddavaṃ odhāya avattharitvā vattissantīti sallakkhetvā gahitā|</p>

<p rend="bodytext"><hi rend="bold">saṃvijjati</hi> <pb ed="M" n="3.0212"/> <hi rend="bold">kho, bho raṭṭhapāla, imasmiṃ rājakule pahūtaṃ hiraññasuvaṇṇa</hi>nti idaṃ so rājā upari dhammuddesassa kāraṇaṃ āharanto āha|</p>

<p rend="bodytext"><hi rend="bold">athāparaṃ</hi> <pb ed="V" n="3.0217"/> <hi rend="bold">etadavocā</hi>ti etaṃ ‘‘passāmi loke’’tiādinā nayena catunnaṃ dhammuddesānaṃ anugītiṃ avoca|</p>

<p rend="bodytext" n="307"><hi rend="paranum">307</hi><hi rend="dot">.</hi> tattha <hi rend="bold">bhiyyova kāme abhipatthayantī</hi>ti ekaṃ labhitvā dve patthayanti, dve labhitvā cattāroti evaṃ uttaruttari vatthukāmakilesakāme patthayantiyeva|</p>

<p rend="bodytext"><hi rend="bold">pasayhā</hi>ti sapattagaṇaṃ abhibhavitvā| <hi rend="bold">sasāgaranta</hi>nti saddhiṃ sāgarantena| <hi rend="bold">oraṃ samuddassā</hi>ti yaṃ samuddassa orato sakaraṭṭhaṃ, tena atittarūpoti attho| <hi rend="bold">na hatthī</hi>ti na hi atthi|</p>

<p rend="bodytext"><hi rend="bold">aho vatā no</hi>ti aho vata nu, ayameva vā pāṭho| <hi rend="bold">amarāti</hi> <pb ed="P" n="3.0308"/> <hi rend="bold">cāhū</hi>ti amaraṃ iti ca āhu| idaṃ vuttaṃ hoti – yaṃ mataṃ ñātī parivāretvā kandanti, taṃ – ‘‘aho vata amhākaṃ bhātā mato, putto mato’’tiādīnipi vadanti|</p>

<p rend="bodytext"><hi rend="bold">phusanti phassa</hi>nti maraṇaphassaṃ phusanti| <hi rend="bold">tatheva phuṭṭho</hi>ti yathā bālo, dhīropi tatheva maraṇaphassena phuṭṭho, aphuṭṭho nāma natthi, ayaṃ pana viseso| <hi rend="bold">bālo ca bālyā vadhitova setī</hi>ti bālo bālabhāvena maraṇaphassaṃ āgamma vadhitova seti abhihatova sayati| akataṃ vata me kalyāṇantiādivippaṭisāravasena calati vedhati vipphandati| <hi rend="bold">dhīro ca na vedhatī</hi>ti dhīro sugatinimittaṃ passanto na vedhati na calati|</p>

<p rend="bodytext"><hi rend="bold">yāya vosānaṃ idhādhigacchatī</hi>ti yāya paññāya imasmiṃ loke sabbakiccavosānaṃ arahattaṃ adhigacchati, sāva dhanato uttamatarā| <hi rend="bold">abyositattā</hi>ti apariyositattā, arahattapattiyā, abhāvenāti attho| <hi rend="bold">bhavābhavesū</hi>ti hīnappaṇītesu bhavesu|</p>

<p rend="bodytext"><hi rend="bold">upeti gabbhañca parañca loka</hi>nti tesu pāpaṃ karontesu yo koci satto paramparāya saṃsāraṃ āpajjitvā gabbhañca parañca lokaṃ upeti| <hi rend="bold">tassappapañño</hi>ti tassa tādisassa appapaññassa añño appapañño abhisaddahanto|</p>

<p rend="bodytext"><hi rend="bold">sakammunā</hi> <pb ed="V" n="3.0218"/><pb ed="M" n="3.0213"/> <hi rend="bold">haññatī</hi>ti attanā katakammavasena ‘‘kasāhipi tāletī’’tiādīhi kammakāraṇāhi haññati| <hi rend="bold">pecca paramhi loke</hi>ti ito gantvā paramhi apāyaloke|</p>

<p rend="bodytext"><hi rend="bold">virūparūpenā</hi>ti <pb ed="P" n="3.0309"/> vividharūpena, nānāsabhāvenāti attho| <hi rend="bold">kāmaguṇesū</hi>ti diṭṭhadhammikasamparāyikesu sabbakāmaguṇesu ādīnavaṃ disvā| <hi rend="bold">daharā</hi>ti antamaso kalalamattabhāvaṃ upādāya taruṇā| <hi rend="bold">vuḍḍhā</hi>ti vassasatātikkantā| <hi rend="bold">apaṇṇakaṃ sāmaññameva seyyo</hi>ti aviruddhaṃ advajjhagāmiṃ ekantaniyyānikaṃ sāmaññameva ‘‘seyyo, uttaritarañca paṇītatarañcā’’ti upadhāretvā pabbajitosmi mahārājāti| tasmā yaṃ tvaṃ vadasi – ‘‘kiṃ disvā vā sutvā vā’’ti, idaṃ disvā ca sutvā ca pabbajitosmīti maṃ dhārehīti desanaṃ niṭṭhāpesīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">raṭṭhapālasuttavaṇṇanā niṭṭhitā|</p>

</xml>