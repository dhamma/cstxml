<xml src="s0203a-m145.xml">

<p rend="subhead"><readunit id="m145">3. puṇṇovādasuttavaṇṇanā</readunit></p>

<p rend="bodytext" n="395"><hi rend="paranum">395</hi><hi rend="dot">.</hi> <hi rend="bold">evaṃ</hi> <pb ed="V" n="4.0245"/> <hi rend="bold">me suta</hi>nti puṇṇovādasuttaṃ| tattha <hi rend="bold">paṭisallānā</hi>ti ekībhāvā| <hi rend="bold">taṃ ce</hi>ti taṃ cakkhuñceva rūpañca| <hi rend="bold">nandīsamudayā dukkhasamudayo</hi>ti nandiyā taṇhāya samodhānena pañcakkhandhadukkhassa samodhānaṃ hoti| iti chasu dvāresu dukkhaṃ samudayoti dvinnaṃ saccānaṃ vasena vaṭṭaṃ matthakaṃ pāpetvā dassesi| dutiyanaye nirodho maggoti dvinnaṃ saccānaṃ vasena vivaṭṭaṃ matthakaṃ pāpetvā dassesi| <hi rend="bold">iminā ca tvaṃ puṇṇā</hi>ti pāṭiyekko anusandhi| evaṃ tāva vaṭṭavivaṭṭavasena desanaṃ arahatte pakkhipitvā idāni puṇṇattheraṃ sattasu ṭhānesu sīhanādaṃ nadāpetuṃ <hi rend="bold">iminā ca tva</hi>ntiādimāha|</p>

<p rend="bodytext" n="396"><hi rend="paranum">396</hi><hi rend="dot">.</hi> <hi rend="bold">caṇḍā</hi>ti <pb ed="M" n="4.0234"/> duṭṭhā kibbisā| <hi rend="bold">pharusā</hi>ti kakkhaḷā| <hi rend="bold">akkosissantī</hi>ti <pb ed="P" n="5.0085"/> dasahi akkosavatthūhi akkosissanti| <hi rend="bold">paribhāsissantī</hi>ti kiṃ samaṇo nāma tvaṃ, idañca idañca te karissāmāti tajjessanti| <hi rend="bold">evametthā</hi>ti evaṃ mayhaṃ ettha bhavissati|</p>

<p rend="bodytext"><hi rend="bold">daṇḍenā</hi>ti catuhatthena daṇḍena vā ghaṭikamuggarena vā| <hi rend="bold">satthenā</hi>ti ekatodhārādinā| <hi rend="bold">satthahārakaṃ pariyesantī</hi>ti jīvitahārakaṃ satthaṃ pariyesanti| idaṃ thero tatiyapārājikavatthusmiṃ asubhakathaṃ sutvā attabhāvena jigucchantānaṃ bhikkhūnaṃ satthahārakapariyesanaṃ sandhāyāha| <hi rend="bold">damūpasamenā</hi>ti ettha <hi rend="bold">damo</hi>ti indriyasaṃvarādīnaṃ etaṃ nāmaṃ| ‘‘saccena danto damasā upeto, vedantagū vusitabrahmacariyo’’ti (saṃ. ni. 1.195; su. ni. 467) ettha hi indriyasaṃvaro damoti vutto| ‘‘yadi saccā damā cāgā, khantyā bhiyyodha vijjatī’’ti (saṃ. ni. 1.246; su. ni. 191) ettha paññā damoti vutto| ‘‘dānena damena saṃyamena saccavajjenā’’ti (dī. ni. 1.166; ma. ni. 2.226) ettha uposathakammaṃ damoti vuttaṃ| imasmiṃ pana sutte khanti damoti veditabbā| <hi rend="bold">upasamo</hi>ti tasseva vevacanaṃ|</p>

<p rend="bodytext" n="397"><hi rend="paranum">397</hi><hi rend="dot">.</hi> <hi rend="bold">atha kho āyasmā puṇṇo</hi>ti ko panesa puṇṇo, kasmā panettha gantukāmo ahosīti<pb ed="V" n="4.0246"/>| sunāparantavāsiko eva eso, sāvatthiyaṃ pana asappāyavihāraṃ sallakkhetvā tattha gantukāmo ahosi|</p>

<p rend="bodytext">tatrāyaṃ anupubbikathā – sunāparantaraṭṭhe <pb ed="P" n="5.0086"/> kira ekasmiṃ vāṇijakagāme ete dve bhātaro| tesu kadāci jeṭṭho pañca sakaṭasatāni gahetvā janapadaṃ gantvā bhaṇḍaṃ āharati, kadāci kaniṭṭho| imasmiṃ pana samaye kaniṭṭhaṃ ghare ṭhapetvā jeṭṭhabhātiko pañca sakaṭasatāni gahetvā janapadacārikaṃ caranto anupubbena sāvatthiṃ patvā jetavanassa nātidūre sakaṭasatthaṃ nivāsetvā bhuttapātarāso parijanaparivuto phāsukaṭṭhāne nisīdi|</p>

<p rend="bodytext">tena ca samayena sāvatthivāsino bhuttapātarāsā uposathaṅgāni adhiṭṭhāya suddhuttarāsaṅgā gandhapupphādihatthā yena buddho yena dhammo yena saṅgho, tanninnā tappoṇā tappābbhārā hutvā dakkhiṇadvārena nikkhamitvā jetavanaṃ <pb ed="M" n="4.0235"/> gacchanti| so te disvā ‘‘kahaṃ ime gacchanti’’ti ekamanussaṃ pucchi| kiṃ tvaṃ ayyo na jānāsi, loke buddhadhammasaṅgharatanāni nāma uppannāni, iccesa mahājano satthu santike dhammakathaṃ sotuṃ gacchatīti| tassa buddhoti vacanaṃ chavicammādīni chinditvā aṭṭhimiñjaṃ āhacca aṭṭhāsi| atha attano parijanaparivuto tāya parisāya saddhiṃ vihāraṃ gantvā satthu madhurassarena dhammaṃ desentassa parisapariyante ṭhito dhammaṃ sutvā pabbajjāya cittaṃ uppādesi| atha tathāgatena kālaṃ viditvā parisāya uyyojitāya satthāraṃ upasaṅkamitvā vanditvā svātanāya nimantetvā dutiyadivase maṇḍapaṃ kāretvā āsanāni paññapetvā buddhappamukhassa saṅghassa mahādānaṃ datvā bhuttapātarāso uposathaṅgāni adhiṭṭhāya bhaṇḍāgārikaṃ pakkosāpetvā, ettakaṃ bhaṇḍaṃ vissajjitaṃ, ettakaṃ na vissajjitanti sabbaṃ ācikkhitvā – ‘‘imaṃ sāpateyyaṃ mayhaṃ kaniṭṭhassa dehī’’ti sabbaṃ niyyātetvā satthu santike pabbajitvā kammaṭṭhānaparāyaṇo ahosi|</p>

<p rend="bodytext">athassa <pb ed="P" n="5.0087"/> kammaṭṭhānaṃ manasikarontassa kammaṭṭhānaṃ na upaṭṭhāti| tato cintesi – ‘‘ayaṃ janapado mayhaṃ asappāyo, yaṃnūnāhaṃ satthu santike kammaṭṭhānaṃ gahetvā sakaṭṭhānameva gaccheyya’’nti| atha pubbaṇhasamaye piṇḍāya caritvā sāyanhasamaye paṭisallānā vuṭṭhahitvā bhagavantaṃ <pb ed="V" n="4.0247"/> upasaṅkamitvā kammaṭṭhānaṃ kathāpetvā satta sīhanāde naditvā pakkāmi| tena vuttaṃ – ‘‘atha kho āyasmā puṇṇo…pe.… viharatī’’ti|</p>

<p rend="bodytext">kattha panāyaṃ vihāsīti? catūsu ṭhānesu vihāsi, sunāparantaraṭṭhaṃ tāva pavisitvā <hi rend="bold">ajjuhatthapabbate</hi> nāma pavisitvā vāṇijagāmaṃ piṇḍāya pāvisi| atha naṃ kaniṭṭhabhātā sañjānitvā bhikkhaṃ datvā, ‘‘bhante, aññattha agantvā idheva vasathā’’ti paṭiññaṃ kāretvā tattheva vasāpesi|</p>

<p rend="bodytext">tato <hi rend="bold">samuddagirivihāraṃ</hi> nāma agamāsi| tattha ayakantapāsāṇehi paricchinditvā katacaṅkamo atthi, taṃ koci caṅkamituṃ samattho nāma natthi| tattha samuddavīciyo āgantvā ayakantapāsāṇesu paharitvā mahāsaddaṃ karonti| theronaṃ – ‘‘kammaṭṭhānaṃ manasikarontānaṃ phāsuvihāro hotū’’ti samuddaṃ nissaddaṃ katvā adhiṭṭhāsi|</p>

<p rend="bodytext">tato <pb ed="M" n="4.0236"/> <hi rend="bold">mātulagiriṃ</hi> nāma agamāsi| tattha sakuṇasaṅgho ussanno, rattiñca divā ca saddo ekābaddhova hoti, thero imaṃ ṭhānaṃ aphāsukanti tato <hi rend="bold">makulakārāmavihāraṃ</hi> nāma gato| so vāṇijagāmassa nātidūro naccāsanno gamanāgamanasampanno vivitto appasaddo| thero imaṃ ṭhānaṃ phāsukanti tattha rattiṭṭhānadivāṭṭhānacaṅkamanādīni kāretvā vassaṃ upagacchi| evaṃ catūsu ṭhānesu vihāsi|</p>

<p rend="bodytext">athekadivasaṃ <pb ed="P" n="5.0088"/> tasmiṃyeva antovasse pañca vāṇijasatāni parasamuddaṃ gacchāmāti nāvāya bhaṇḍaṃ pakkhipiṃsu| nāvārohanadivase therassa kaniṭṭhabhātā theraṃ bhojetvā therassa santike sikkhāpadāni gahetvā vanditvā gacchanto, – ‘‘bhante, mahāsamuddo nāma appameyyo anekantarāyo, amhe āvajjeyyāthā’’ti vatvā nāvaṃ āruhi| nāvā uttamajavena gacchamānā aññataraṃ dīpakaṃ pāpuṇi| manussā pātarāsaṃ karissāmāti dīpake otiṇṇā| tasmiṃ dīpe aññaṃ kiñci natthi, candanavanameva ahosi|</p>

<p rend="bodytext">atheko vāsiyā rukkhaṃ ākoṭetvā lohitacandanabhāvaṃ ñatvā āha – ‘‘bho mayaṃ lābhatthāya <pb ed="V" n="4.0248"/> parasamuddaṃ gacchāma, ito ca uttari lābho nāma natthi, caturaṅgulamattā ghaṭikā satasahassaṃ agghati, hāretabbakayuttaṃ bhaṇḍaṃ hāretvā candanassa pūremā’’ti| te tathā kariṃsu| candanavane adhivatthā amanussā kujjhitvā – ‘‘imehi amhākaṃ candanavanaṃ nāsitaṃ, ghātessāma ne’’ti cintetvā – ‘‘idheva ghātitesu sabbaṃ vanaṃ ekaṃ kuṇapaṃ bhavissati, samuddamajjhe nesaṃ nāvaṃ osīdessāmā’’ti āhaṃsu| atha tesaṃ nāvaṃ āruyha muhuttaṃ gatakāleyeva uppādikaṃ uṭṭhapetvā sayampi te amanussā bhayānakāni rūpāni dassayiṃsu| bhītā manussā attano attano devatā namassanti| therassa kaniṭṭho cūḷapuṇṇakuṭumbiko – ‘‘mayhaṃ bhātā avassayo hotū’’ti therassa namassamāno aṭṭhāsi|</p>

<p rend="bodytext">theropi kira tasmiṃyeva khaṇe āvajjitvā tesaṃ byasanuppattiṃ <pb ed="P" n="5.0089"/> ñatvā vehāsaṃ uppatitvā sammukhe aṭṭhāsi| amanussā theraṃ disvā ‘‘ayyo puṇṇatthero etī’’ti pakkamiṃsu, uppādikaṃ sannisīdi| thero mā bhāyathāti te <pb ed="M" n="4.0237"/> assāsetvā ‘‘kahaṃ gantukāmatthā’’ti pucchi| bhante, amhākaṃ sakaṭṭhānameva gacchāmāti| thero nāvaṃ phale akkamitvā ‘‘etesaṃ icchitaṭṭhānaṃ gacchatū’’ti adhiṭṭhāsi| vāṇijā sakaṭṭhānaṃ gantvā taṃ pavattiṃ puttadārassa ārocetvā ‘‘etha theraṃ saraṇaṃ gacchāmā’’ti pañcasatā attano pañcamātugāmasatehi saddhiṃ tīsu saraṇesu patiṭṭhāya upāsakattaṃ paṭivedesuṃ| tato nāvāya bhaṇḍaṃ otāretvā therassa ekaṃ koṭṭhāsaṃ katvā – ‘‘ayaṃ, bhante, tumhākaṃ koṭṭhāso’’ti āhaṃsu| thero – ‘‘mayhaṃ visuṃ koṭṭhāsakiccaṃ natthi, satthā pana tumhehi diṭṭhapubbo’’ti| na diṭṭhapubbo, bhanteti| tena hi iminā satthu maṇḍalamāḷaṃ karotha, evaṃ satthāraṃ passissathāti| te sādhu, bhanteti tena ca koṭṭhāsena attano ca koṭṭhāsehi maṇḍalamāḷaṃ kātuṃ ārabhiṃsu|</p>

<p rend="bodytext">satthāpi kira āraddhakālato paṭṭhāya paribhogaṃ akāsi| ārakkhamanussā rattiṃ obhāsaṃ disvā ‘‘mahesakkhā devatā atthī’’ti saññaṃ kariṃsu| upāsakā maṇḍalamāḷañca bhikkhusaṅghassa ca senāsanāni niṭṭhapetvā dānasambhāraṃ sajjetvā – ‘‘kataṃ, bhante, amhehi attano kiccaṃ, satthāraṃ pakkosathā’’ti therassa ārocesuṃ| thero sāyanhasamaye iddhiyā sāvatthiṃ patvā, ‘‘bhante, vāṇijagāmavāsino tumhe daṭṭhukāmā, tesaṃ anukampaṃ karothā’’ti bhagavantaṃ yāci| bhagavā adhivāsesi| thero bhagavato adhivāsanaṃ viditvā sakaṭṭhānameva paccāgato|</p>

<p rend="bodytext">bhagavāpi <pb ed="V" n="4.0249"/> ānandatheraṃ āmantesi<pb ed="P" n="5.0090"/>, – ‘‘ānanda, sve sunāparante vāṇijagāme piṇḍāya carissāma, tvaṃ ekūnapañcasatānaṃ bhikkhūnaṃ salākaṃ dehī’’ti| thero sādhu, bhanteti bhikkhusaṅghassa tamatthaṃ ārocetvā nabhacārikā bhikkhū salākaṃ gaṇhantūti āha| taṃdivasaṃ kuṇḍadhānatthero paṭhamaṃ salākaṃ aggahesi| vāṇijagāmavāsinopi ‘‘sve kira satthā āgamissatī’’ti gāmamajjhe maṇḍapaṃ katvā dānaggaṃ sajjayiṃsu| bhagavā pātova sarīrapaṭijagganaṃ katvā gandhakuṭiṃ pavisitvā phalasamāpattiṃ appetvā nisīdi| sakkassa paṇḍukambalasilāsanaṃ uṇhaṃ ahosi| so kiṃ idanti āvajjetvā <pb ed="M" n="4.0238"/> satthu sunāparantagamanaṃ disvā vissakammaṃ āmantesi – ‘‘tāta ajja bhagavā timattāni yojanasatāni piṇḍācāraṃ karissati, pañca kūṭāgārasatāni māpetvā jetavanadvārakoṭṭhamatthake gamanasajjāni katvā ṭhapehī’’ti| so tathā akāsi| bhagavato kūṭāgāraṃ catumukhaṃ ahosi, dvinnaṃ aggasāvakānaṃ dvimukhāni, sesāni ekamukhāni| satthā gandhakuṭito nikkhamma paṭipāṭiyā ṭhapitakūṭāgāresu dhurakūṭāgāraṃ pāvisi| dve aggasāvake ādiṃ katvā ekūnapañcabhikkhusatānipi kūṭāgāraṃ gantvā nisinnā ahesuṃ| ekaṃ tucchakūṭāgāraṃ ahosi, pañcapi kūṭāgārasatāni ākāse uppatiṃsu|</p>

<p rend="bodytext">satthā <pb ed="P" n="5.0091"/> saccabandhapabbataṃ nāma patvā kūṭāgāraṃ ākāse ṭhapesi| tasmiṃ pabbate saccabandho nāma micchādiṭṭhikatāpaso mahājanaṃ micchādiṭṭhiṃ uggaṇhāpento lābhaggayasaggappatto hutvā vasati| abbhantare cassa antocāṭiyaṃ padīpo viya arahattassa upanissayo jalati| taṃ disvā dhammamassa kathessāmīti gantvā dhammaṃ desesi| tāpaso desanāpariyosāne arahattaṃ pāpuṇi, maggenevāssa abhiññā āgatā| ehibhikkhu hutvā iddhimayapattacīvaradharo hutvā kūṭāgāraṃ pāvisi|</p>

<p rend="bodytext">bhagavā kūṭāgāragatehi pañcahi bhikkhusatehi saddhiṃ vāṇijagāmaṃ gantvā kūṭāgārāni adissamānāni katvā vāṇijagāmaṃ pāvisi| vāṇijā buddhappamukhassa bhikkhusaṅghassa mahādānaṃ datvā satthāraṃ makulakārāmaṃ nayiṃsu| satthā maṇḍalamāḷaṃ pāvisi| mahājano yāva satthā bhattadarathaṃ paṭipassambheti, tāva pātarāsaṃ katvā uposathaṅgāni samādāya bahuṃ gandhañca pupphañca ādāya <pb ed="V" n="4.0250"/> dhammassavanatthāya ārāmaṃ paccāgamāsi| satthā dhammaṃ desesi| mahājanassa bandhanamokkho jāto, mahantaṃ buddhakolāhalaṃ ahosi|</p>

<p rend="bodytext">satthā mahājanassa saṅgahatthaṃ katipāhaṃ tattheva vasi, aruṇaṃ pana mahāgandhakuṭiyaṃyeva uṭṭhapesi| tattha katipāhaṃ vasitvā vāṇijagāme piṇḍāya caritvā ‘‘tvaṃ idheva vasāhī’’ti puṇṇattheraṃ nivattetvā antare nammadānadī <pb ed="M" n="4.0239"/> nāma atthi, tassā tīraṃ agamāsi| nammadānāgarājā satthu paccuggamanaṃ katvā nāgabhavanaṃ pavesetvā tiṇṇaṃ ratanānaṃ sakkāraṃ akāsi| satthā <pb ed="P" n="5.0092"/> tassa dhammaṃ kathetvā nāgabhavanā nikkhami| so – ‘‘mayhaṃ, bhante, paricaritabbaṃ dethā’’ti yāci, bhagavā nammadānadītīre padacetiyaṃ dassesi| taṃ vīcīsu āgatāsu pidhīyati, gatāsu vivarīyati, mahāsakkārappattaṃ ahosi| satthā tato nikkhamma saccabandhapabbataṃ gantvā saccabandhaṃ āha – ‘‘tayā mahājano apāyamagge otārito, tvaṃ idheva vasitvā etesaṃ laddhiṃ vissajjāpetvā nibbānamagge patiṭṭhāpehī’’ti| sopi paricaritabbaṃ yāci| satthā ghanapiṭṭhipāsāṇe allamattikapiṇḍamhi lañchanaṃ viya padacetiyaṃ dassesi, tato jetavanameva gato| etamatthaṃ sandhāya <hi rend="bold">tenevantaravassenā</hi>tiādi vuttaṃ|</p>

<p rend="bodytext"><hi rend="bold">parinibbāyī</hi>ti anupādisesāya nibbānadhātuyā parinibbāyi| mahājano therassa satta divasāni sarīrapūjaṃ katvā bahūni gandhakaṭṭhāni samodhānetvā sarīraṃ jhāpetvā dhātuyo ādāya cetiyaṃ akāsi| <hi rend="bold">sambahulā bhikkhū</hi>ti therassa āḷāhane ṭhitabhikkhū| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">puṇṇovādasuttavaṇṇanā niṭṭhitā|</p>

</xml>