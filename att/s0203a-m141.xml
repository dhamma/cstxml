<xml src="s0203a-m141.xml">

<p rend="subhead"><readunit id="m141">11. saccavibhaṅgasuttavaṇṇanā</readunit></p>

<p rend="bodytext" n="371"><hi rend="paranum">371</hi><hi rend="dot">.</hi> <hi rend="bold">evaṃ</hi> <pb ed="V" n="4.0228"/><pb ed="P" n="5.0064"/> <hi rend="bold">me suta</hi>nti saccavibhaṅgasuttaṃ| tattha <hi rend="bold">ācikkhanā</hi>ti idaṃ dukkhaṃ ariyasaccaṃ nāma…pe.… ayaṃ dukkhanirodhagāminī paṭipadā ariyasaccaṃ nāmāti| sesapadesupi eseva nayo| apicettha <hi rend="bold">paññāpanā</hi> nāma dukkhasaccādīnaṃ ṭhapanā| āsanaṃ ṭhapento hi āsanaṃ paññapetīti vuccati| <hi rend="bold">paṭṭhapanā</hi>ti paññāpanā| <hi rend="bold">vivaraṇā</hi>ti vivaṭakaraṇā| <hi rend="bold">vibhajanā</hi>ti vibhāgakiriyā| <hi rend="bold">uttānīkamma</hi>nti pākaṭabhāvakaraṇaṃ|</p>

<p rend="bodytext"><hi rend="bold">anuggāhakā</hi>ti <pb ed="M" n="4.0218"/> āmisasaṅgahena dhammasaṅgahenāti dvīhipi saṅgahehi anuggāhakā| <hi rend="bold">janetā</hi>ti janikā mātā| <hi rend="bold">āpādetā</hi>ti posetā| posikamātā viya moggallānoti dīpeti| janikamātā hi nava vā dasa vā māse loṇambilādīni pariharamānā kucchiyā dārakaṃ dhāretvā kucchito nikkhantaṃ posikamātaraṃ dhātiṃ paṭicchāpeti| sā khīranavanītādīhi dārakaṃ posetvā vaḍḍheti, so vuddhimāgamma yathāsukhaṃ vicarati| evameva sāriputto attano vā paresaṃ vā santike pabbajite dvīhi saṅgahehi saṅgaṇhanto gilāne paṭijagganto kammaṭṭhāne yojetvā sotāpannabhāvaṃ ñatvā apāyabhayehi vuṭṭhitakālato paṭṭhāya – ‘‘idāni paccattapurisakārena uparimagge nibbattessantī’’ti tesu anapekkho hutvā aññe nave nave ovadati| mahāmoggallānopi attano vā paresaṃ vā santike pabbajite tatheva saṅgaṇhitvā kammaṭṭhāne yojetvā heṭṭhā tīṇi <pb ed="P" n="5.0065"/> phalāni pattesupi anapekkhataṃ na āpajjati| kasmā? evaṃ kirassa hoti – vuttaṃ bhagavatā – ‘‘seyyathāpi, bhikkhave, appamattakopi gūtho duggandho hoti…pe.… appamattakampi muttaṃ… kheḷo… pubbo… lohitaṃ duggandhaṃ hoti, evameva kho ahaṃ, bhikkhave, appamattakampi bhavaṃ na vaṇṇemi antamaso accharāsaṅghatamattampī’’ti (a. ni. 1.320-321)| tasmā yāva arahattaṃ na pāpuṇanti, tāva tesu anapekkhataṃ anāpajjitvā arahattaṃ pattesuyeva āpajjatīti| tenāha bhagavā – ‘‘seyyathāpi, bhikkhave, janetā evaṃ sāriputto| seyyathāpi jātassa āpādetā, evaṃ moggallāno| sāriputto, bhikkhave, sotāpattiphale vineti, moggallāno uttamatthe’’ti| <hi rend="bold">pahotī</hi>ti sakkoti|</p>

<p rend="bodytext"><hi rend="bold">dukkhe</hi> <pb ed="V" n="4.0229"/> <hi rend="bold">ñāṇa</hi>nti savanasammasanapaṭivedhañāṇaṃ, tathā <hi rend="bold">dukkhasamudaye| dukkhanirodhe</hi> savanapaṭivedhañāṇanti vaṭṭati, tathā <hi rend="bold">dukkhanirodhagāminiyā</hi> paṭipadāya| nekkhammasaṅkappādīsu kāmapaccanīkaṭṭhena, kāmato nissaṭabhāvena vā, kāmaṃ sammasantassa uppannoti vā, kāmapadaghātaṃ kāmavūpasamaṃ karonto uppannoti vā, kāmavivittante uppannoti vā <hi rend="bold">nekkhammasaṅkappo</hi>| sesapadadvayepi eseva nayo| sabbepi cete pubbabhāge nānācittesu, maggakkhaṇe ekacitte labbhanti| tatra hi micchāsaṅkappacetanāya samugghātako ekova saṅkappo labbhati, na nānā labbhati<pb ed="M" n="4.0219"/>| sammāvācādayopi pubbabhāge nānācittesu, vuttanayeneva maggakkhaṇe ekacitte labbhanti| ayamettha saṅkhepo, vitthārena pana saccakathā <hi rend="bold">visuddhimagge</hi> ca sammādiṭṭhisutte (ma. ni. 1.89 ādayo) ca vuttāyevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">saccavibhaṅgasuttavaṇṇanā niṭṭhitā|</p>

</xml>