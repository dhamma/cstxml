<xml src="s0201a-m49.xml">

<p rend="subhead"><pgroup id="m49"/><readunit id="m49">9. brahmanimantanikasuttavaṇṇanā</readunit></p>

<p n="501"> <hi rend="bold">evaṃ</hi> <pb ed="V" n="2.0298"/><pb ed="P" n="2.0405"/><pb ed="M" n="2.0302"/> <hi rend="bold">me suta</hi>nti brahmanimantanikasuttaṃ| tattha <hi rend="bold">pāpakaṃ diṭṭhigata</hi>nti lāmakā sassatadiṭṭhi| <hi rend="bold">idaṃ nicca</hi>nti idaṃ saha kāyena brahmaṭṭhānaṃ aniccaṃ ‘‘nicca’’nti vadati| <hi rend="bold">dhuvādīni</hi> tasseva vevacanāni| tattha <hi rend="bold">dhuva</hi>nti thiraṃ| <hi rend="bold">sassata</hi>nti sadā vijjamānaṃ| <hi rend="bold">kevala</hi>nti akhaṇḍaṃ sakalaṃ| <hi rend="bold">acavanadhamma</hi>nti acavanasabhāvaṃ| <hi rend="bold">idañhi na jāyatī</hi>tiādīsu imasmiṃ ṭhāne koci jāyanako vā jīyanako vā mīyanako vā cavanako vā upapajjanako vā natthīti sandhāya vadati| <hi rend="bold">ito ca panañña</hi>nti ito saha kāyakā brahmaṭṭhānā uttari aññaṃ nissaraṇaṃ nāma natthīti evamassa thāmagatā sassatadiṭṭhi uppannā hoti| evaṃvādī pana so upari tisso jhānabhūmiyo cattāro maggā cattāri phalāni nibbānanti sabbaṃ paṭibāhati| <hi rend="bold">avijjāgato</hi>ti avijjāya gato samannāgato aññāṇī andhībhūto| <hi rend="bold">yatra hi nāmā</hi>ti yo nāma|</p>

<p n="502"> <hi rend="bold">atha kho, bhikkhave, māro pāpimā</hi>ti māro kathaṃ bhagavantaṃ addasa? so kira attano bhavane nisīditvā kālena kālaṃ satthāraṃ āvajjeti – ‘‘ajja samaṇo gotamo katarasmiṃ gāme vā nigame vā vasatī’’ti| imasmiṃ pana kāle āvajjanto, ‘‘ukkaṭṭhaṃ nissāya subhagavane viharatī’’ti ñatvā, ‘‘kattha nu kho gato’’ti olokento brahmalokaṃ gacchantaṃ disvā, ‘‘samaṇo gotamo brahmalokaṃ gacchati, yāva tattha dhammakathaṃ kathetvā brahmagaṇaṃ mama visayā nātikkameti, tāva gantvā dhammadesanāyaṃ vichandaṃ karissāmī’’ti satthu padānupadiko gantvā brahmagaṇassa antare adissamānena kāyena aṭṭhāsi| so, ‘‘satthārā bakabrahmā apasādito’’ti ñatvā brahmuno upatthambho hutvā aṭṭhāsi| tena vuttaṃ – ‘‘atha kho, bhikkhave, māro pāpimā’’ti|</p>

<p><hi rend="bold">brahmapārisajjaṃ anvāvisitvā</hi>ti ekassa brahmapārisajjassa sarīraṃ pavisitvā| mahābrahmānaṃ pana brahmapurohitānaṃ vā anvāvisituṃ na sakkoti| <hi rend="bold">metamāsado</hi>ti mā <pb ed="P" n="2.0406"/> etaṃ apasādayittha| <hi rend="bold">abhibhū</hi>ti <pb ed="V" n="2.0299"/> abhibhavitvā ṭhito jeṭṭhako| <hi rend="bold">anabhibhūto</hi>ti aññehi anabhibhūto| <hi rend="bold">aññadatthū</hi>ti ekaṃsavacane <pb ed="M" n="2.0303"/> nipāto| dassanavasena <hi rend="bold">daso,</hi> sabbaṃ passatīti dīpeti| <hi rend="bold">vasavattī</hi>ti sabbajanaṃ vase vatteti| <hi rend="bold">issaro</hi>ti loke issaro| <hi rend="bold">kattā nimmātā</hi>ti lokassa kattā ca nimmātā ca, pathavīhimavantasinerucakkavāḷamahāsamuddacandimasūriyā ca iminā nimmitāti dīpeti|</p>

<p><hi rend="bold">seṭṭho sajitā</hi>ti ayaṃ lokassa uttamo ca sajitā ca| ‘‘tvaṃ khattiyo nāma hohi, tvaṃ brāhmaṇo nāma, vesso nāma, suddo nāma, gahaṭṭho nāma, pabbajito nāma, antamaso oṭṭho hohi, goṇo hohī’’ti evaṃ sattānaṃ visajjetā ayanti dasseti| <hi rend="bold">vasī pitā bhūtabhabyāna</hi>nti ayaṃ ciṇṇavasitāya vasī, ayaṃ pitā bhūtānañca bhabyānañcāti vadati| tattha aṇḍajajalābujā sattā antoaṇḍakose ceva antovatthimhi ca <hi rend="bold">bhabyā</hi> nāma, bahi nikkhantakālato paṭṭhāya <hi rend="bold">bhūtā</hi>| saṃsedajā paṭhamacittakkhaṇe bhabyā, dutiyato paṭṭhāya bhūtā| opapātikā paṭhamiriyāpathe bhabyā, dutiyato paṭṭhāya bhūtāti veditabbā| te sabbepi etassa puttāti saññāya, ‘‘pitā bhūtabhabyāna’’nti āha|</p>

<p><hi rend="bold">pathavīgarahakā</hi>ti yathā tvaṃ etarahi, ‘‘aniccā dukkhā anattā’’ti pathaviṃ garahasi jigucchasi, evaṃ tepi pathavīgarahakā ahesuṃ, na kevalaṃ tvaṃyevāti dīpeti| <hi rend="bold">āpagarahakā</hi>tiādīsupi eseva nayo| <hi rend="bold">hīne kāye patiṭṭhitā</hi>ti catūsu apāyesu nibbattā| <hi rend="bold">pathavīpasaṃsakā</hi>ti yathā tvaṃ garahasi, evaṃ agarahitvā, ‘‘niccā dhuvā sassatā acchejjā abhejjā akkhayā’’ti evaṃ pathavīpasaṃsakā pathaviyā vaṇṇavādino ahesunti vadati| <hi rend="bold">pathavābhinandino</hi>ti taṇhādiṭṭhivasena pathaviyā abhinandino| sesesupi eseva nayo| <hi rend="bold">paṇīte kāye patiṭṭhitā</hi>ti brahmaloke nibbattā| <hi rend="bold">taṃ tāha</hi>nti tena kāraṇena taṃ ahaṃ| <hi rend="bold">iṅghā</hi>ti codanatthe nipāto| <hi rend="bold">upātivattittho</hi>ti atikkamittha| ‘‘upātivattito’’tipi pāṭho, ayamevattho| <hi rend="bold">daṇḍena paṭippaṇāmeyyā</hi>ti catuhatthena muggaradaṇḍena pothetvā palāpeyya| <hi rend="bold">narakapapāte</hi>ti sataporise mahāsobbhe| <hi rend="bold">virādheyyā</hi>ti <pb ed="P" n="2.0407"/> hatthena gahaṇayutte vā pādena patiṭṭhānayutte vā ṭhāne gahaṇapatiṭṭhānāni kātuṃ na sakkuṇeyya| <hi rend="bold">nanu tvaṃ bhikkhu passasī</hi>ti bhikkhu nanu tvaṃ imaṃ brahmaparisaṃ sannipatitaṃ obhāsamānaṃ virocamānaṃ jotayamānaṃ passasīti brahmuno ovāde ṭhitānaṃ <pb ed="M" n="2.0304"/> iddhānubhāvaṃ dasseti| <hi rend="bold">iti kho maṃ, bhikkhave, māro pāpimā brahmaparisaṃ upanesī</hi>ti, bhikkhave<pb ed="V" n="2.0300"/>, māro pāpimā nanu tvaṃ bhikkhu passasi brahmaparisaṃ yasena ca siriyā ca obhāsamānaṃ virocamānaṃ jotayamānaṃ, yadi tvampi mahābrahmuno vacanaṃ anatikkamitvā yadeva te brahmā vadati, taṃ kareyyāsi, tvampi evamevaṃ yasena ca siriyā ca viroceyyāsīti evaṃ vadanto maṃ brahmaparisaṃ upanesi upasaṃhari| <hi rend="bold">mā tvaṃ maññittho</hi>ti mā tvaṃ maññi| <hi rend="bold">māro tvamasi pāpimā</hi>ti pāpima tvaṃ mahājanassa māraṇato <hi rend="bold">māro</hi> nāma, pāpakaṃ lāmakaṃ mahājanassa ayasaṃ karaṇato <hi rend="bold">pāpimā</hi> nāmāti jānāmi|</p>

<p n="503"> <hi rend="bold">kasiṇaṃ āyu</hi>nti sakalaṃ āyuṃ| <hi rend="bold">te kho evaṃ jāneyyu</hi>nti te evaṃ mahantena tapokammena samannāgatā, tvaṃ pana purimadivase jāto, kiṃ jānissasi, yassa te ajjāpi mukhe khīragandho vāyatīti ghaṭṭento vadati| <hi rend="bold">pathaviṃ ajjhosissasī</hi>ti pathaviṃ ajjhosāya gilitvā pariniṭṭhapetvā taṇhāmānadiṭṭhīhi gaṇhissasi| <hi rend="bold">opasāyiko me bhavissasī</hi>ti mayhaṃ samīpasayo bhavissasi, maṃ gacchantaṃ anugacchissasi, ṭhitaṃ upatiṭṭhissasi, nisinnaṃ upanisīdissasi, nipannaṃ upanipajjissasīti attho| <hi rend="bold">vatthusāyiko</hi>ti mama vatthusmiṃ sayanako| <hi rend="bold">yathākāmakaraṇīyo bāhiteyyo</hi>ti mayā attano ruciyā yaṃ icchāmi, taṃ kattabbo, bāhitvā ca pana jajjharikāgumbatopi nīcataro lakuṇḍaṭakataro kātabbo bhavissasīti attho|</p>

<p>iminā esa bhagavantaṃ upalāpeti vā apasādeti vā| <hi rend="bold">upalāpeti</hi> nāma sace kho tvaṃ, bhikkhu, taṇhādīhi pathaviṃ ajjhosissasi, opasāyiko me bhavissasi, mayi gacchante gamissasi, tiṭṭhante ṭhassasi, nisinne nisīdissasi, nipanne nipajjissasi, ahaṃ taṃ sesajanaṃ paṭibāhitvā vissāsikaṃ abbhantarikaṃ <pb ed="P" n="2.0408"/> karissāmīti evaṃ tāva <hi rend="bold">upalāpeti</hi> nāma| sesapadehi pana <hi rend="bold">apasādeti</hi> nāma| ayañhettha adhippāyo – sace tvaṃ pathaviṃ ajjhosissasi, vatthusāyiko me bhavissasi, mama gamanādīni āgametvā gamissasi vā ṭhassasi vā nisīdissasi vā nipajjissasi vā, mama vatthusmiṃ mayhaṃ ārakkhaṃ gaṇhissasi, ahaṃ pana taṃ yathākāmaṃ karissāmi bāhitvā <pb ed="M" n="2.0305"/> ca jajjharikāgumbatopi lakuṇḍakataranti evaṃ apasādeti nāma| ayaṃ pana brahmā mānanissito, tasmā idha apasādanāva adhippetā| <hi rend="bold">āpādīsupi</hi> eseva nayo|</p>

<p><hi rend="bold">apica</hi> <pb ed="V" n="2.0301"/> <hi rend="bold">te ahaṃ brahme</hi>ti idāni bhagavā, ‘‘ayaṃ brahmā mānanissito ‘ahaṃ jānāmī’ti maññati, attano yasena sammatto sarīraṃ phusitumpi samatthaṃ kiñci na passati, thokaṃ niggahetuṃ vaṭṭatī’’ti cintetvā imaṃ desanaṃ ārabhi| tattha <hi rend="bold">gatiñca pajānāmī</hi>ti nipphattiñca pajānāmi| <hi rend="bold">jutiñcā</hi>ti ānubhāvañca pajānāmi| <hi rend="bold">evaṃ mahesakkho</hi>ti evaṃ mahāyaso mahāparivāro|</p>

<p><hi rend="bold">yāvatā candimasūriyā pariharantī</hi>ti yattake ṭhāne candimasūriyā vicaranti| <hi rend="bold">disā bhanti virocanā</hi>ti disāsu virocamānā obhāsanti, disā vā tehi virocamānā obhāsanti| <hi rend="bold">tāva sahassadhā loko</hi>ti tattakena pamāṇena sahassadhā loko, iminā cakkavāḷena saddhiṃ cakkavāḷasahassanti attho| <hi rend="bold">ettha te vattate vaso</hi>ti ettha cakkavāḷasahasse tuyhaṃ vaso vattati| <hi rend="bold">paroparañca jānāsī</hi>ti ettha cakkavāḷasahasse paropare uccanīce hīnappaṇīte satte jānāsi| <hi rend="bold">atho rāgavirāgina</hi>nti na kevalaṃ, ‘‘ayaṃ iddho ayaṃ pakatimanusso’’ti paroparaṃ, ‘‘ayaṃ pana sarāgo ayaṃ vītarāgo’’ti evaṃ rāgavirāginampi janaṃ jānāsi| <hi rend="bold">itthaṃbhāvaññathābhāva</hi>nti <hi rend="bold">itthaṃbhāvo</hi>ti idaṃ cakkavāḷaṃ| <hi rend="bold">aññathābhāvo</hi>ti ito sesaṃ ekūnasahassaṃ| <hi rend="bold">sattānaṃ āgatiṃ gati</hi>nti ettha cakkavāḷasahasse paṭisandhivasena sattānaṃ āgatiṃ, cutivasena gatiṃ ca jānāsi| tuyhaṃ pana atimahantohamasmīti saññā hoti, sahassibrahmā nāma tvaṃ, aññesaṃ pana tayā uttari dvisahassānaṃ tisahassānaṃ catusahassānaṃ pañcasahassānaṃ dasasahassānaṃ satasahassānañca brahmānaṃ pamāṇaṃ natthi, catuhatthāya <pb ed="P" n="2.0409"/> pilotikāya paṭappamāṇaṃ kātuṃ vāyamanto viya mahantosmīti saññaṃ karosīti niggaṇhāti|</p>

<p n="504"> <hi rend="bold">idhūpapanno</hi>ti idha paṭhamajjhānabhūmiyaṃ upapanno| <hi rend="bold">tena taṃ tvaṃ na jānāsī</hi>ti tena kāraṇena taṃ kāyaṃ tvaṃ na jānāsi| <hi rend="bold">neva te samasamo</hi>ti <pb ed="M" n="2.0306"/> jānitabbaṭṭhānaṃ patvāpi tayā samasamo na homi| <hi rend="bold">abhiññāyā</hi>ti aññāya| <hi rend="bold">kuto nīceyya</hi>nti tayā nīcatarabhāvo pana mayhaṃ kuto|</p>

<p>heṭṭhūpapattiko kiresa brahmā anuppanne buddhuppāde isipabbajjaṃ pabbajitvā kasiṇaparikammaṃ katvā samāpattiyo nibbattetvā aparihīnajjhāno kālaṃ katvā catutthajjhānabhūmiyaṃ <pb ed="V" n="2.0302"/> vehapphalabrahmaloke pañcakappasatikaṃ āyuṃ gahetvā nibbatti| tattha yāvatāyukaṃ ṭhatvā heṭṭūpapattikaṃ katvā tatiyajjhānaṃ paṇītaṃ bhāvetvā subhakiṇhabrahmaloke catusaṭṭhikappaṃ āyuṃ gahetvā nibbatti| tattha dutiyajjhānaṃ bhāvetvā ābhassaresu aṭṭhakappaṃ āyuṃ gahetvā nibbatti| tattha paṭhamajjhānaṃ bhāvetvā paṭhamajjhānabhūmiyaṃ kappāyuko hutvā nibbatti, so paṭhamakāle attanā katakammañca nibbattaṭṭhānañca aññāsi, kāle pana gacchante ubhayaṃ pamussitvā sassatadiṭṭhiṃ uppādesi| tena naṃ bhagavā, ‘‘tena taṃ tvaṃ na jānāsi…pe.… kuto nīceyya’’nti āha|</p>

<p>atha brahmā cintesi – ‘‘samaṇo gotamo mayhaṃ āyuñca nibbattaṭṭhānañca pubbekatakammañca jānāti, handa naṃ pubbe katakammaṃ pucchāmī’’ti satthāraṃ attano pubbekatakammaṃ pucchi| satthā kathesi|</p>

<p>pubbe kiresa kulaghare nibbattitvā kāmesu ādīnavaṃ disvā, ‘‘jātijarābyādhimaraṇassa antaṃ karissāmī’’ti nikkhamma isipabbajjaṃ pabbajitvā samāpattiyo nibbattetvā abhiññāpādakajjhānalābhī hutvā gaṅgātīre paṇṇasālaṃ kāretvā jhānaratiyā vītināmeti| tadā ca kālena kālaṃ satthavāhā pañcahi sakaṭasatehi marukantāraṃ paṭipajjanti| marukantāre pana divā na sakkā gantuṃ, rattiṃ gamanaṃ hoti| atha purimasakaṭassa aggayuge yuttabalibaddā gacchantā nivattitvā āgatamaggābhimukhāva <pb ed="P" n="2.0410"/> ahesuṃ| itarasakaṭāni tatheva nivattitvā aruṇe uggate nivattitabhāvaṃ jāniṃsu| tesañca tadā kantāraṃ atikkamanadivaso ahosi| sabbaṃ dārudakaṃ parikkhīṇaṃ, tasmā, ‘‘natthi dāni amhākaṃ jīvita’’nti cintetvā goṇe cakkesu bandhitvā manussā sakaṭapacchāyāyaṃ pavisitvā nipajjiṃsu<pb ed="M" n="2.0307"/>| tāpasopi kālasseva paṇṇasālato nikkhamitvā paṇṇasāladvāre nisinno gaṅgaṃ olokayamāno addasa gaṅgaṃ mahatā udakoghena vuyhamānaṃ pavattitamaṇikkhandhaṃ viya āgacchantiṃ| disvā cintesi – ‘‘atthi nu kho imasmiṃ loke evarūpassa madhurodakassa alābhena kilissamānā sattā’’ti| so evaṃ āvajjanto marukantāre taṃ satthaṃ disvā, ‘‘ime sattā mā nassantū’’ti, ‘‘ito mahā udakakkhandho chijjitvā marukantāre satthābhimukho gacchatū’’ti abhiññācittena adhiṭṭhāsi| sahacittuppādena mātikāruḷhaṃ viya udakaṃ tattha agamāsi| manussā udakasaddena vuṭṭhāya udakaṃ disvā hatthatuṭṭhā <pb ed="V" n="2.0303"/> nhāyitvā pivitvā goṇepi pāyetvā sotthinā icchitaṭṭhānaṃ agamaṃsu| satthā taṃ brahmuno pubbakammaṃ dassento –</p>

<p rend="gatha1">‘‘yaṃ tvaṃ apāyesi bahū manusse,</p>

<p rend="gatha2">pipāsite ghammani samparete|</p>

<p rend="gatha3">taṃ te purāṇaṃ vatasīlavattaṃ,</p>

<p rend="gathalast">suttappabuddhova anussarāmī’’ti|| (jā. 1.7.71) –</p>

<p rend="unindented">imaṃ gāthamāha|</p>

<p>aparasmiṃ samaye tāpaso gaṅgātīre paṇṇasālaṃ māpetvā āraññakaṃ gāmaṃ nissāya vasati| tena ca samayena corā taṃ gāmaṃ paharitvā hatthasāraṃ gahetvā gāviyo ca karamare ca gahetvā gacchanti| gāvopi sunakhāpi manussāpi mahāviravaṃ viravanti| tāpaso taṃ saddaṃ sutvā ‘‘kiṃ nu kho eta’’nti āvajjanto, ‘‘manussānaṃ bhayaṃ uppanna’’nti ñatvā, ‘‘mayi passante ime sattā mā nassantū’’ti abhiññāpādakajjhānaṃ <pb ed="P" n="2.0411"/> samāpajjitvā vuṭṭhāya abhiññācittena corānaṃ paṭipathe caturaṅginisenaṃ māpesi kammasajjaṃ āgacchantiṃ| corā disvā, ‘‘rājā’’ti te maññamānā vilopaṃ chaḍḍetvā pakkamiṃsu| tāpaso ‘‘yaṃ yassa santakaṃ, taṃ tasseva hotū’’ti adhiṭṭhāsi, taṃ tatheva ahosi| mahājano sotthibhāvaṃ pāpuṇi| satthā idampi tassa pubbakammaṃ dassento –</p>

<p rend="gatha1">‘‘yaṃ <pb ed="M" n="2.0308"/> eṇikūlasmiṃ janaṃ gahītaṃ,</p>

<p rend="gatha2">amocayī gayhaka nīyamānaṃ|</p>

<p rend="gatha3">taṃ te purāṇaṃ vatasīlavattaṃ,</p>

<p rend="gathalast">suttappabuddhova anussarāmī’’ti|| (jā. 1.7.72) –</p>

<p rend="unindented">imaṃ gāthamāha| ettha <hi rend="bold">eṇikūlasmi</hi>nti gaṅgātīre|</p>

<p>puna <pb ed="V" n="2.0304"/> ekasmiṃ samaye uparigaṅgāvāsikaṃ kulaṃ heṭṭhāgaṅgāvāsikena kulena saddhiṃ mittasanthavaṃ katvā nāvāsaṅghāṭaṃ bandhitvā bahuṃ khādanīyabhojanīyañceva gandhamālādīni ca āropetvā gaṅgāsotena āgacchati| manussā khādamānā bhuñjamānā naccantā gāyantā devavimānena gacchantā viya balavasomanassā ahesuṃ| gaṅgeyyako nāgo disvā kupito, ‘‘ime mayi saññampi na karonti, idāni ne samuddameva pāpessāmī’’ti mahantaṃ attabhāvaṃ māpetvā udakaṃ dvidhā bhinditvā uṭṭhāya phaṇaṃ katvā sussūkāraṃ karonto aṭṭhāsi| mahājano disvā bhīto vissaramakāsi| tāpaso paṇṇasālāya nisinno sutvā, ‘‘ime gāyantā naccantā somanassajātā āgacchanti, idāni pana bhayaravaṃ raviṃsu, kiṃ nu kho’’ti āvajjanto nāgarājaṃ disvā, ‘‘mayi passante ime sattā mā nassantū’’ti abhiññāpādakajjhānaṃ samāpajjitvā attabhāvaṃ vijahitvā supaṇṇavaṇṇaṃ māpetvā nāgarājassa dassesi| nāgarājā bhīto phaṇaṃ saṃharitvā udakaṃ paviṭṭho| mahājano sotthibhāvaṃ pāpuṇi| satthā idampi tassa pubbakammaṃ dassento –</p>

<p rend="gatha1">‘‘gaṅgāya sotasmiṃ gahītanāvaṃ,</p>

<p rend="gatha2">luddena nāgena manussakappā|</p>

<p rend="gatha3">amocayittha balasā pasayha,</p>

<p rend="gatha2">taṃ te purāṇaṃ vatasīlavattaṃ|</p>

<p rend="gathalast">suttappabuddhova anussarāmī’’ti|| (jā. 1.7.73) –</p>

<p rend="unindented">imaṃ gāthamāha|</p>

<p>aparasmiṃ <pb ed="P" n="2.0412"/> samaye esa isipabbajjaṃ pabbajitvā <hi rend="bold">kesavo</hi> nāma tāpaso ahosi| tena samayena amhākaṃ bodhisatto <hi rend="bold">kappo</hi> nāma māṇavo <pb ed="M" n="2.0309"/> kesavassa baddhacaro antevāsiko hutvā ācariyassa kiṃkārapaṭissāvī manāpacārī buddhisampanno atthacaro ahosi| kesavo taṃ vinā vattituṃ nāsakkhi, taṃ nissāyeva jīvikaṃ kappesi| satthā idampi tassa pubbakammaṃ dassento –</p>

<p rend="gatha1">‘‘kappo <pb ed="V" n="2.0305"/> ca te baddhacaro ahosi,</p>

<p rend="gatha2">sambuddhimantaṃ vatinaṃ amaññi|</p>

<p rend="gatha3">taṃ te purāṇaṃ vatasīlavattaṃ,</p>

<p rend="gathalast">suttappabuddhova anussarāmī’’ti|| (jā. 1.7.74) –</p>

<p rend="unindented">imaṃ gāthamāha|</p>

<p>evaṃ brahmuno nānattabhāvesu katakammaṃ satthā pakāsesi| satthari kathenteyeva brahmā sallakkhesi, dīpasahasse ujjalite rūpāni viya sabbakammānissa pākaṭāni ahesuṃ| so pasannacitto imaṃ gāthamāha –</p>

<p rend="gatha1">‘‘addhā pajānāsi mametamāyuṃ,</p>

<p rend="gatha2">aññampi jānāsi tathā hi buddho|</p>

<p rend="gatha3">tathā hi tāyaṃ jalitānubhāvo,</p>

<p rend="gathalast">obhāsayaṃ tiṭṭhati brahmaloka’’nti|| (jā. 1.7.75)|</p>

<p>athassa bhagavā uttari asamasamataṃ pakāsento <hi rend="bold">pathaviṃ kho ahaṃ brahme</hi>tiādimāha| tattha <hi rend="bold">pathaviyā pathavattena ananubhūta</hi>nti pathaviyā pathavisabhāvena ananubhūtaṃ appattaṃ| kiṃ pana tanti? nibbānaṃ| tañhi sabbasmā saṅkhatā nissaṭattā pathavisabhāvena appattaṃ nāma| <hi rend="bold">tadabhiññāyā</hi>ti taṃ nibbānaṃ jānitvā sacchikatvā| <hi rend="bold">pathaviṃ nāpahosi</hi>nti pathaviṃ taṇhādiṭṭhimānagāhehi na gaṇhiṃ| <hi rend="bold">āpādīsupi</hi> eseva nayo| vitthāro pana mūlapariyāye vuttanayeneva veditabbo|</p>

<p><hi rend="bold">sace kho te, mārisa, sabbassa sabbattenā</hi>ti idameva brahmā attano vāditāya sabbanti akkharaṃ niddisitvā akkhare dosaṃ gaṇhanto āha| satthā pana sakkāyaṃ sandhāya ‘‘sabba’’nti vadati, brahmā sabbasabbaṃ sandhāya| tvaṃ <pb ed="P" n="2.0413"/> ‘‘sabba’’nti vadasi, ‘‘sabbassa sabbattena ananubhūta’’nti vadasi, yadi sabbaṃ ananubhūtaṃ natthi, athassa ananubhūtaṃ atthi| <hi rend="bold">mā heva te rittakameva</hi> <pb ed="V" n="2.0306"/> <hi rend="bold">ahosi</hi> <pb ed="M" n="2.0310"/> <hi rend="bold">tucchakameva ahosī</hi>ti tuyhaṃ vacanaṃ rittakaṃ mā hotu, tucchakaṃ mā hotūti satthāraṃ musāvādena niggaṇhāti|</p>

<p>satthā pana etasmā brahmunā sataguṇena sahassaguṇena satasahassaguṇena vādītaro, tasmā ahaṃ sabbañca vakkhāmi, ananubhūtañca vakkhāmi, suṇāhi meti tassa vādamaddanatthaṃ kāraṇaṃ āharanto <hi rend="bold">viññāṇa</hi>ntiādimāha| tattha <hi rend="bold">viññāṇa</hi>nti vijānitabbaṃ| <hi rend="bold">anidassana</hi>nti cakkhuviññāṇassa āpāthaṃ anupagamanato anidassanaṃ nāma, padadvayenapi nibbānameva vuttaṃ| <hi rend="bold">ananta</hi>nti tayidaṃ uppādavayantarahitattā anantaṃ nāma| vuttampi hetaṃ –</p>

<p rend="gatha1">‘‘antavantāni bhūtāni, asambhūtaṃ anantakaṃ|</p>

<p rend="gathalast">bhūte antāni dissanti, bhūte antā pakāsitā’’ti||</p>

<p><hi rend="bold">sabbatopabha</hi>nti sabbaso pabhāsampannaṃ| nibbānato hi añño dhammo sapabhataro vā jotivantataro vā parisuddhataro vā paṇḍarataro vā natthi| sabbato vā tathā pabhūtameva, na katthaci natthīti sabbatopabhaṃ| puratthimadisādīsu hi asukadisāya nāma nibbānaṃ natthīti na vattabbaṃ| atha vā <hi rend="bold">pabha</hi>nti titthassa nāmaṃ, sabbato pabhamassāti <hi rend="bold">sabbatopabhaṃ</hi>| nibbānassa kira yathā mahāsamuddassa yato yato otaritukāmā honti, taṃ tadeva titthaṃ, atitthaṃ nāma natthi| evamevaṃ aṭṭhatiṃsāya kammaṭṭhānesu yena yena mukhena nibbānaṃ otaritukāmā honti, taṃ tadeva titthaṃ| nibbānassa atitthaṃ nāma kammaṭṭhānaṃ natthi| tena vuttaṃ <hi rend="bold">sabbatopabha</hi>nti| taṃ pathaviyā pathavattenāti taṃ nibbānaṃ pathaviyā pathavīsabhāvena tato paresaṃ āpādīnaṃ āpādisabhāvena ca ananubhūtaṃ| iti yaṃ tumhādisānaṃ visayabhūtaṃ sabbatebhūmakadhammajātaṃ tassa sabbattena taṃ viññāṇaṃ anidassanaṃ anantaṃ sabbatopataṃ ananubhūtanti vādaṃ patiṭṭhapesi|</p>

<p>tato <pb ed="P" n="2.0414"/> brahmā gahitagahitaṃ satthārā vissajjāpito kiñci gahetabbaṃ adisvā laḷitakaṃ kātukāmo <hi rend="bold">handa carahi te, mārisa, antaradhāyāmī</hi>ti āha| tattha <hi rend="bold">antaradhāyāmī</hi>ti adissamānakapāṭihāriyaṃ karomīti āha| <hi rend="bold">sace visahasī</hi>ti yadi sakkosi mayhaṃ antaradhāyituṃ, antaradhāyasi<pb ed="M" n="2.0311"/>, pāṭihāriyaṃ karohīti| <hi rend="bold">nevassu me sakkoti antaradhāyitu</hi>nti mayhaṃ <pb ed="V" n="2.0307"/> antaradhāyituṃ neva sakkoti| kiṃ panesa kātukāmo ahosīti? mūlapaṭisandhiṃ gantukāmo ahosi| brahmānañhi mūlapaṭisandhikattabhāvo sukhumo, aññesaṃ anāpātho, abhisaṅkhatakāyeneva tiṭṭhanti| satthā tassa mūlapaṭisandhiṃ gantuṃ na adāsi| mūlapaṭisandhiṃ vā agantvāpi yena tamena attānaṃ antaradhāpetvā adissamānako bhaveyya, satthā taṃ tamaṃ vinodesi, tasmā antaradhāyituṃ nāsakkhi| so asakkonto vimāne nilīyati, kapparukkhe nilīyati, ukkuṭiko nisīdati| brahmagaṇo keḷimakāsi – ‘‘esa kho bako brahmā vimāne nilīyati, kapparukkhe nilīyati, ukkuṭiko nisīdati, brahme tvaṃ antarahitomhī’’ti saññaṃ uppādesi nāmāti| so brahmagaṇena uppaṇḍito maṅku ahosi|</p>

<p><hi rend="bold">evaṃ vutte ahaṃ, bhikkhave</hi>ti, bhikkhave, etena brahmunā, ‘‘handa carahi te, mārisa, antaradhāyāmī’’ti evaṃ vutte taṃ antaradhāyituṃ asakkontaṃ disvā ahaṃ etadavocaṃ| <hi rend="bold">imaṃ gāthamabhāsi</hi>nti kasmā bhagavā gāthamabhāsīti? samaṇassa gotamassa imasmiṃ ṭhāne atthibhāvo vā natthibhāvo vā kathaṃ sakkā jānitunti evaṃ brahmagaṇassa vacanokāso mā hotūti antarahitova gāthamabhāsi|</p>

<p>tattha <hi rend="bold">bhavevāhaṃ bhayaṃ disvā</hi>ti ahaṃ bhave bhayaṃ disvāyeva| <hi rend="bold">bhavañca vibhavesina</hi>nti imañca kāmabhavāditividhampi sattabhavaṃ vibhavesinaṃ vibhavaṃ gavesamānaṃ pariyesamānampi punappunaṃ bhaveyeva disvā| <hi rend="bold">bhavaṃ nābhivadi</hi>nti taṇhādiṭṭhivasena kiñci bhavaṃ na abhivadiṃ, na gavesinti attho| <hi rend="bold">nandiñca na upādiyi</hi>nti bhavataṇhaṃ na upagañchiṃ, na aggahesinti attho| iti <pb ed="P" n="2.0415"/> cattāri saccāni pakāsento satthā dhammaṃ desesi| desanāpariyosāne desanānusārena vipassanāgabbhaṃ gāhāpetvā dasamattāni brahmasahassāni maggaphalāmatapānaṃ piviṃsu|</p>

<p><hi rend="bold">acchariyabbhutacittajātā</hi>ti acchariyajātā abbhutajātā tuṭṭhijātā ca ahesuṃ| <hi rend="bold">samūlaṃ bhavaṃ udabbahī</hi>ti bodhimaṇḍe attano tāya tāya desanāya aññesampi bahūnaṃ devamanussānaṃ samūlakaṃ bhavaṃ udabbahi, uddhari uppāṭesīti attho|</p>

<p n="505"> tasmiṃ <pb ed="M" n="2.0312"/> pana samaye māro pāpimā kodhābhibhūto hutvā, ‘‘mayi vicaranteyeva samaṇena <pb ed="V" n="2.0308"/> gotamena dhammakathaṃ kathetvā dasamattāni brahmasahassāni mama vasaṃ ativattitānī’’ti kodhābhibhūtatāya aññatarassa brahmapārisajjassa sarīre adhimucci, taṃ dassetuṃ <hi rend="bold">atha kho, bhikkhave</hi>tiādimāha| tattha <hi rend="bold">sace tvaṃ evaṃ anubuddho</hi>ti sace tvaṃ evaṃ attanāva cattāri saccāni anubuddho| <hi rend="bold">mā sāvake upanesī</hi>ti gihisāvake vā pabbajitasāvake vā taṃ dhammaṃ mā upanayasi| <hi rend="bold">hīne kāye patiṭṭhitā</hi>ti catūsu apāyesu patiṭṭhitā| <hi rend="bold">paṇīte kāye patiṭṭhitā</hi>ti brahmaloke patiṭṭhitā| idaṃ ke sandhāya vadati? bāhirapabbajjaṃ pabbajite tāpasaparibbājake| anuppanne hi buddhuppāde kulaputtā tāpasapabbajjaṃ pabbajitvā kassaci kiñci avicāretvā ekacarā hutvā samāpattiyo nibbattetvā brahmaloke uppajjiṃsu, te sandhāya evamāha| <hi rend="bold">anakkhātaṃ kusalañhi mārisā</hi>ti paresaṃ anakkhātaṃ anovadanaṃ dhammakathāya akathanaṃ kusalaṃ etaṃ seyyo| <hi rend="bold">mā paraṃ ovadāhī</hi>ti kālena manussalokaṃ, kālena devalokaṃ, kālena brahmalokaṃ, kālena nāgalokaṃ āhiṇḍanto mā vicari, ekasmiṃ ṭhāne nisinno jhānamaggaphalasukhena vītināmehīti| <hi rend="bold">anālapanatāyā</hi>ti anullapanatāya| <hi rend="bold">brahmuno ca abhinimantanatāyā</hi>ti bakabrahmuno ca idañhi, mārisa, niccantiādinā nayena saha kāyakena brahmaṭṭhānena nimantanavacanena| <hi rend="bold">tasmā</hi>ti tena kāraṇena| <hi rend="bold">imassa veyyākaraṇassa brahmanimantanikaṃ</hi>tveva adhivacanaṃ saṅkhā samaññā paññatti jātā| sesaṃ sabbattha uttānatthamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">brahmanimantanikasuttavaṇṇanā niṭṭhitā|</p>

</xml>