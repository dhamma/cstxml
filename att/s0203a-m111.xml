<xml src="s0203a-m111.xml">
<sutra id="m111"/>
<p rend="subhead">1. anupadasuttavaṇṇanā</p>

<p rend="bodytext" n="93"><hi rend="paranum">93</hi><hi rend="dot">.</hi> <hi rend="bold">evaṃ</hi> <pb ed="V" n="4.0057"/><pb ed="P" n="4.0082"/><pb ed="M" n="4.0056"/> <hi rend="bold">me suta</hi>nti anupadasuttaṃ| tattha <hi rend="bold">etadavocā</hi>ti etaṃ (paṭi. ma. 3.4) ‘‘paṇḍito’’tiādinā nayena dhammasenāpatisāriputtattherassa guṇakathaṃ avoca| kasmā? avasesattheresu hi mahāmoggallānattherassa iddhimāti guṇo pākaṭo, mahākassapassa dhutavādoti, anuruddhattherassa dibbacakkhukoti, upālittherassa vinayadharoti, revatattherassa jhāyī jhānābhiratoti, ānandattherassa bahussutoti| evaṃ tesaṃ tesaṃ therānaṃ te te guṇā pākaṭā, sāriputtattherassa pana apākaṭā| kasmā? paññavato hi guṇā na sakkā akathitā jānituṃ| iti bhagavā ‘‘sāriputtassa guṇe kathessāmī’’ti sabhāgaparisāya sannipātaṃ āgamesi| visabhāgapuggalānañhi santike vaṇṇaṃ kathetuṃ na vaṭṭati, te vaṇṇe kathiyamāne avaṇṇameva kathenti| imasmiṃ pana divase therassa sabhāgaparisā sannipati, tassā sannipatitabhāvaṃ disvā satthā vaṇṇaṃ kathento imaṃ desanaṃ ārabhi|</p>

<p rend="bodytext">tattha <hi rend="bold">paṇḍito</hi>ti dhātukusalatā āyatanakusalatā paṭiccasamuppādakusalatā ṭhānāṭṭhānakusalatāti imehi catūhi kāraṇehi paṇḍito| <hi rend="bold">mahāpañño</hi>tiādīsu mahāpaññādīhi samannāgatoti <pb ed="P" n="4.0083"/> attho|</p>

<p rend="bodytext">tatridaṃ mahāpaññādīnaṃ nānattaṃ – tattha katamā <hi rend="bold">mahāpaññā</hi>? mahante sīlakkhandhe pariggaṇhātīti mahāpaññā, mahante samādhikkhandhe, paññākkhandhe, vimuttikkhandhe, vimuttiñāṇadassanakkhandhe pariggaṇhātīti mahāpaññā, mahantāni ṭhānāṭṭhānāni, mahantā vihārasamāpattiyo<pb ed="V" n="4.0058"/>, mahantāni ariyasaccāni, mahante satipaṭṭhāne, sammappadhāne, iddhipāde, mahantāni indriyāni, balāni, bojjhaṅgāni, mahante ariyamagge, mahantāni sāmaññaphalāni, mahantā abhiññāyo, mahantaṃ paramatthaṃ nibbānaṃ pariggaṇhātīti mahāpaññā|</p>

<p rend="bodytext">katamā <pb ed="M" n="4.0057"/> <hi rend="bold">puthupaññā,</hi> puthu nānākhandhesu ñāṇaṃ pavattatīti puthupaññā| puthu nānādhātūsu, puthu nānāāyatanesu, puthu nānāatthesu, puthu nānāpaṭiccasamuppādesu, puthu nānāsuññatamanupalabbhesu, puthu nānāatthesu, dhammesu, niruttīsu, paṭibhānesu, puthu nānāsīlakkhandhesu, puthu nānāsamādhi-paññā-vimutti-vimuttiñāṇadassanakkhandhesu, puthu nānāṭhānāṭṭhānesu, puthu nānāvihārasamāpattīsu, puthu nānāariyasaccesu, puthu nānāsatipaṭṭhānesu, sammappadhānesu, iddhipādesu, indriyesu, balesu, bojjhaṅgesu, puthu nānāariyamaggesu, sāmaññaphalesu, abhiññāsu, puthu nānājanasādhāraṇe dhamme samatikkamma paramatthe nibbāne ñāṇaṃ pavattatīti puthupaññā|</p>

<p rend="bodytext">katamā <pb ed="P" n="4.0084"/> <hi rend="bold">hāsapaññā,</hi> idhekacco hāsabahulo vedabahulo tuṭṭhibahulo pāmojjabahulo sīlaṃ paripūreti, indriyasaṃvaraṃ paripūreti, bhojane mattaññutaṃ, jāgariyānuyogaṃ, sīlakkhandhaṃ, samādhikkhandhaṃ, paññākkhandhaṃ, vimuttikkhandhaṃ, vimuttiñāṇadassanakkhandhaṃ paripūretīti hāsapaññā| hāsabahulo pāmojjabahulo ṭhānāṭṭhānaṃ paṭivijjhati, hāsabahulo vihārasamāpattiyo paripūretīti hāsapaññā, hāsabahulo ariyasaccāni paṭivijjhati| satipaṭṭhāne, sammappadhāne, iddhipāde, indriyāni, balāni, bojjhaṅgāni, ariyamaggaṃ bhāvetīti hāsapaññā, hāsabahulo sāmaññaphalāni sacchikaroti, abhiññāyo paṭivijjhatīti hāsapaññā, hāsabahulo vedatuṭṭhipāmojjabahulo paramatthaṃ nibbānaṃ sacchikarotīti hāsapaññā|</p>

<p rend="bodytext">katamā <hi rend="bold">javanapaññā,</hi> yaṃkiñci rūpaṃ atītānāgatapaccuppannaṃ…pe.… yaṃ dūre santike vā, sabbaṃ rūpaṃ aniccato khippaṃ javatīti javanapaññā| dukkhato khippaṃ… anattato khippaṃ javatīti javanapaññā| yā kāci vedanā…pe.… yaṃkiñci viññāṇaṃ atītānāgatapaccuppannaṃ…pe.… sabbaṃ viññāṇaṃ aniccato dukkhato anattato khippaṃ javatīti javanapaññā| cakkhu…pe.… jarāmaraṇaṃ atītānāgatapaccuppannaṃ aniccato dukkhato <pb ed="V" n="4.0059"/> anattato khippaṃ javatīti javanapaññā| rūpaṃ atītānāgatapaccuppannaṃ aniccaṃ khayaṭṭhena, dukkhaṃ bhayaṭṭhena, anattā asārakaṭṭhenāti tulayitvā tīrayitvā vibhāvayitvā vibhūtaṃ katvā rūpanirodhe nibbāne khippaṃ <pb ed="P" n="4.0085"/> javatīti javanapaññā| vedanā, saññā, saṅkhārā, viññāṇaṃ<pb ed="M" n="4.0058"/>, cakkhu…pe.… jarāmaraṇaṃ atītānāgatapaccuppannaṃ aniccaṃ khayaṭṭhena…pe.… vibhūtaṃ katvā jarāmaraṇanirodhe nibbāne khippaṃ javatīti javanapaññā| rūpaṃ atītānāgatapaccuppannaṃ…pe.… viññāṇaṃ| cakkhu…pe.… jarāmaraṇaṃ atītānāgatapaccuppannaṃ aniccaṃ saṅkhataṃ paṭiccasamuppannaṃ khayadhammaṃ vayadhammaṃ virāgadhammaṃ nirodhadhammanti tulayitvā tīrayitvā vibhāvayitvā vibhūtaṃ katvā jarāmaraṇanirodhe nibbāne khippaṃ javatīti javanapaññā|</p>

<p rend="bodytext">katamā <hi rend="bold">tikkhapaññā,</hi> khippaṃ kilese chindatīti tikkhapaññā| uppannaṃ kāmavitakkaṃ nādhivāseti, uppannaṃ byāpādavitakkaṃ, uppannaṃ vihiṃsāvitakkaṃ, uppannuppanne pāpake akusale dhamme, uppannaṃ rāgaṃ, dosaṃ, mohaṃ, kodhaṃ, upanāhaṃ, makkhaṃ, paḷāsaṃ, issaṃ, macchariyaṃ, māyaṃ, sāṭheyyaṃ, thambhaṃ, sārambhaṃ, mānaṃ, atimānaṃ, madaṃ, pamādaṃ, sabbe kilese, sabbe duccarite, sabbe abhisaṅkhāre, sabbe bhavagāmikamme nādhivāseti pajahati vinodeti byantīkaroti anabhāvaṃ gametīti tikkhapaññā| ekasmiṃ āsane cattāro ariyamaggā, cattāri sāmaññaphalāni, catasso paṭisambhidāyo, cha ca abhiññāyo adhigatā honti sacchikatā passitā paññāyāti tikkhapaññā|</p>

<p rend="bodytext">katamā <hi rend="bold">nibbedhikapaññā,</hi> idhekacco sabbasaṅkhāresu ubbegabahulo hoti uttāsabahulo ukkaṇṭhanabahulo aratibahulo <pb ed="P" n="4.0086"/> anabhiratibahulo bahimukho na ramati sabbasaṅkhāresu, anibbiddhapubbaṃ appadālitapubbaṃ lobhakkhandhaṃ nibbijjhati padāletīti nibbedhikapaññā| anibbiddhapubbaṃ appadālitapubbaṃ dosakkhandhaṃ, mohakkhandhaṃ, kodhaṃ, upanāhaṃ…pe.… sabbe bhavagāmikamme nibbijjhati padāletīti nibbedhikapaññā|</p>

<p rend="bodytext"><hi rend="bold">anupadadhammavipassana</hi>nti samāpattivasena vā jhānaṅgavasena vā anupaṭipāṭiyā dhammavipassanaṃ vipassati, evaṃ vipassanto addhamāsena arahattaṃ patto| mahāmoggallānatthero pana <pb ed="V" n="4.0060"/> sattahi divasehi| evaṃ santepi sāriputtatthero mahāpaññavantataro| mahāmoggallānatthero hi sāvakānaṃ sammasanacāraṃ yaṭṭhikoṭiyā uppīḷento viya ekadesameva sammasanto satta divase vāyamitvā arahattaṃ patto| sāriputtatthero ṭhapetvā buddhānaṃ paccekabuddhānañca sammasanacāraṃ sāvakānaṃ sammasanacāraṃ nippadesaṃ sammasi| evaṃ sammasanto addhamāsaṃ vāyami| arahattañca kira patvā aññāsi – ‘‘ṭhapetvā buddhe ca paccekabuddhe ca añño sāvako nāma paññāya <pb ed="M" n="4.0059"/> mayā pattabbaṃ pattuṃ samattho nāma na bhavissatī’’ti| yathā hi puriso veḷuyaṭṭhiṃ gaṇhissāmīti mahājaṭaṃ veḷuṃ disvā jaṭaṃ chindantassa papañco bhavissatīti antarena hatthaṃ pavesetvā sampattameva yaṭṭhiṃ mūle ca agge ca chinditvā ādāya pakkameyya, so kiñcāpi paṭhamataraṃ gacchati, yaṭṭhiṃ pana sāraṃ vā ujuṃ vā na labhati| aparo ca tathārūpameva veṇuṃ disvā ‘‘sace sampattaṃ yaṭṭhiṃ gaṇhissāmi, sāraṃ vā ujuṃ vā na labhissāmī’’ti kacchaṃ bandhitvā <pb ed="P" n="4.0087"/> mahantena satthena veṇujaṭaṃ chinditvā sārā ceva ujū ca yaṭṭhiyo uccinitvā ādāya pakkameyya| ayaṃ kiñcāpi pacchā gacchati, yaṭṭhiyo pana sārā ceva ujū ca labhati| evaṃsampadamidaṃ veditabbaṃ imesaṃ dvinnaṃ therānaṃ padhānaṃ|</p>

<p rend="bodytext">evaṃ pana addhamāsaṃ vāyamitvā dhammasenāpati sāriputtatthero sūkarakhataleṇadvāre bhāgineyyassa dīghanakhaparibbājakassa vedanāpariggahasuttante desiyamāne dasabalaṃ bījayamāno ṭhito desanānusārena ñāṇaṃ pesetvā pabbajitadivasato pannarasame divase sāvakapāramiñāṇassa matthakaṃ patvā sattasaṭṭhi ñāṇāni paṭivijjhitvā soḷasavidhaṃ paññaṃ anuppatto|</p>

<p rend="bodytext"><hi rend="bold">tatridaṃ, bhikkhave, sāriputtassa anupadadhammavipassanāyā</hi>ti yā anupadadhammavipassanaṃ vipassatīti anupadadhammavipassanā vuttā, tatra anupadadhammavipassanāya sāriputtassa idaṃ hoti| idāni vattabbaṃ taṃ taṃ vipassanākoṭṭhāsaṃ sandhāyetaṃ vuttaṃ|</p>

<p rend="bodytext" n="94"><hi rend="paranum">94</hi><hi rend="dot">.</hi> <hi rend="bold">paṭhame jhāne</hi>ti ye paṭhame jhāne antosamāpattiyaṃ dhammā| <hi rend="bold">tyāssā</hi>ti te assa| <hi rend="bold">anupadavavatthitā hontī</hi>ti anupaṭipāṭiyā vavatthitā paricchinnā ñātā viditā honti| kathaṃ? thero hi te dhamme olokento abhiniropanalakkhaṇo vitakko vattatīti jānāti| tathā anumajjanalakkhaṇo vicāro, pharaṇalakkhaṇā pīti, sātalakkhaṇaṃ sukhaṃ, avikkhepalakkhaṇā <pb ed="V" n="4.0061"/> cittekaggatā, phusanalakkhaṇo phasso vedayitalakkhaṇā vedanā, sañjānanalakkhaṇā saññā, cetayitalakkhaṇā cetanā, vijānanalakkhaṇaṃ <pb ed="P" n="4.0088"/> viññāṇaṃ, kattukamyatālakkhaṇo chando, adhimokkhalakkhaṇo adhimokkho, paggāhalakkhaṇaṃ vīriyaṃ <pb ed="M" n="4.0060"/> upaṭṭhānalakkhaṇā sati, majjhattalakkhaṇā upekkhā, anunayamanasikāralakkhaṇo manasikāro vattatīti jānāti| evaṃ jānaṃ abhiniropanaṭṭhena vitakkaṃ sabhāvato vavatthapeti…pe.… anunayamanasikāraṇaṭṭhena manasikāraṃ sabhāvabhāvato vavatthapeti| tena vuttaṃ ‘‘tyāssa dhammā anupadavavatthitā hontī’’ti|</p>

<p rend="bodytext"><hi rend="bold">viditā uppajjantī</hi>ti uppajjamānā viditā pākaṭāva hutvā uppajjanti| <hi rend="bold">viditā upaṭṭhahantī</hi>ti tiṭṭhamānāpi viditā pākaṭāva hutvā tiṭṭhanti| <hi rend="bold">viditā abbhatthaṃ gacchantī</hi>ti nirujjhamānāpi viditā pākaṭāva hutvā nirujjhanti| ettha pana taṃñāṇatā ceva ñāṇabahutā ca mocetabbā| yathā hi teneva aṅgulaggena taṃ aṅgulaggaṃ na sakkā phusituṃ, evameva teneva cittena tassa cittassa uppādo vā ṭhiti vā bhaṅgo vā na sakkā jānitunti| evaṃ tāva taṃñāṇatā mocetabbā| yadi pana dve cittāni ekato uppajjeyyuṃ, ekena cittena ekassa uppādo vā ṭhiti vā bhaṅgo vā sakkā bhaveyya jānituṃ| dve pana phassā vā vedanā vā saññā vā cetanā vā cittāni vā ekato uppajjanakāni nāma natthi, ekekameva uppajjati| evaṃ ñāṇabahutā mocetabbā| evaṃ sante kathaṃ? mahātherassa antosamāpattiyaṃ soḷasa dhammā viditā pākaṭā hontīti| vatthārammaṇānaṃ pariggahitatāya| therena hi vatthu ceva ārammaṇañca pariggahitaṃ, tenassa tesaṃ dhammānaṃ uppādaṃ āvajjantassa uppādo pākaṭo hoti, ṭhānaṃ āvajjantassa ṭhānaṃ pākaṭaṃ hoti, bhedaṃ āvajjantassa <pb ed="P" n="4.0089"/> bhedo pākaṭo hoti| tena vuttaṃ ‘‘viditā uppajjanti viditā upaṭṭhahanti viditā abbhatthaṃ gacchantī’’ti| <hi rend="bold">ahutvā sambhontī</hi>ti iminā udayaṃ passati| <hi rend="bold">hutvā paṭiventī</hi>ti iminā vayaṃ passati|</p>

<p rend="bodytext"><hi rend="bold">anupāyo</hi>ti rāgavasena anupagamano hutvā| <hi rend="bold">anapāyo</hi>ti paṭighavasena anapagato| <hi rend="bold">anissito</hi>ti taṇhādiṭṭhinissayehi anissito| <hi rend="bold">appaṭibaddho</hi>ti chandarāgena abaddho| <hi rend="bold">vippamutto</hi>ti kāmarāgato vippamutto| <hi rend="bold">visaṃyutto</hi>ti catūhi yogehi sabbakilesehi vā visaṃyutto| <hi rend="bold">vimariyādīkatenā</hi>ti nimmariyādīkatena| <hi rend="bold">cetasā</hi>ti evaṃvidhena cittena viharati|</p>

<p rend="bodytext">tattha <pb ed="V" n="4.0062"/><pb ed="M" n="4.0061"/> dve mariyādā kilesamariyādā ca ārammaṇamariyādā ca| sace hissa antosamāpattiyaṃ pavatte soḷasa dhamme ārabbha rāgādayo uppajjeyyuṃ, kilesamariyādā tena katā bhaveyya, tesu panassa ekopi na uppannoti kilesamariyādā natthi| sace panassa antosamāpattiyaṃ pavatte soḷasa dhamme āvajjantassa ekacce āpāthaṃ nāgaccheyyuṃ| evamassa ārammaṇamariyādā bhaveyyuṃ| te panassa soḷasa dhamme āvajjantassa āpāthaṃ anāgatadhammo nāma natthīti ārammaṇamariyādāpi natthi|</p>

<p rend="bodytext">aparāpi dve mariyādā vikkhambhanamariyādā ca samucchedamariyādā ca| tāsu samucchedamariyādā upari āgamissati, imasmiṃ pana ṭhāne vikkhambhanamariyādā adhippetā| tassa vikkhambhitapaccanīkattā natthīti vimariyādikatena cetasā viharati|</p>

<p rend="bodytext"><hi rend="bold">uttari</hi> <pb ed="P" n="4.0090"/> <hi rend="bold">nissaraṇa</hi>nti ito uttari nissaraṇaṃ| aññesu ca suttesu ‘‘uttari nissaraṇa’’nti nibbānaṃ vuttaṃ, idha pana anantaro viseso adhippetoti veditabbo| <hi rend="bold">tabbahulīkārā</hi>ti tassa pajānanassa bahulīkaraṇena| <hi rend="bold">atthitvevassa hotī</hi>ti tassa therassa atthītiyeva daḷhataraṃ hoti| iminā nayena sesavāresupi attho veditabbo|</p>

<p rend="bodytext">dutiyavāre pana sampasādanaṭṭhena <hi rend="bold">sampasādo</hi>| sabhāvato vavatthapeti|</p>

<p rend="bodytext">catutthavāre <hi rend="bold">upekkhā</hi>ti sukhaṭṭhāne vedanupekkhāva| <hi rend="bold">passaddhattā cetaso anābhogo</hi>ti yo so ‘‘yadeva tattha sukha’’nti cetaso ābhogo, etenetaṃ oḷārikamakkhāyatīti evaṃ passaddhattā cetaso anābhogo vutto, tassa abhāvāti attho| <hi rend="bold">satipārisuddhī</hi>ti parisuddhāsatiyeva| <hi rend="bold">upekkhāpi</hi> pārisuddhiupekkhā|</p>

<p rend="bodytext" n="95"><hi rend="paranum">95</hi><hi rend="dot">.</hi> <hi rend="bold">sato vuṭṭhahatī</hi>ti satiyā samannāgato ñāṇena sampajāno hutvā vuṭṭhāti| <hi rend="bold">te dhamme samanupassatī</hi>ti yasmā nevasaññānāsaññāyatane buddhānaṃyeva anupadadhammavipassanā hoti, na sāvakānaṃ, tasmā ettha kalāpavipassanaṃ dassento evamāha|</p>

<p rend="bodytext"><hi rend="bold">paññāya</hi> <pb ed="V" n="4.0063"/><pb ed="M" n="4.0062"/> <hi rend="bold">cassa disvā āsavā parikkhīṇā hontī</hi>ti maggapaññāya cattāri saccāni disvā cattāro āsavā khīṇā honti| sāriputtattherassa samathavipassanaṃ yuganaddhaṃ āharitvā <pb ed="P" n="4.0091"/> arahattaṃ pattavāropi atthi, nirodhasamāpattisamāpannavāropi| arahattaṃ pattavāro idha gahito, nirodhaṃ pana ciṇṇavasitāya aparāparaṃ samāpajjissatīti vadanti|</p>

<p rend="bodytext">tatthassa yasmiṃ kāle nirodhasamāpatti sīsaṃ hoti, nirodhassa vāro āgacchati, phalasamāpatti gūḷhā hoti| yasmiṃ kāle phalasamāpatti sīsaṃ hoti, phalasamāpattiyā vāro āgacchati, nirodhasamāpatti gūḷhā hoti| jambudīpavāsino therā pana vadanti ‘‘sāriputtatthero samathavipassanaṃ yuganaddhaṃ āharitvā anāgāmiphalaṃ sacchikatvā nirodhaṃ samāpajji, nirodhā vuṭṭhāya arahattaṃ patto’’ti| <hi rend="bold">te dhamme</hi>ti antosamāpattiyaṃ pavatte tisamuṭṭhānikarūpadhamme, heṭṭhā nevasaññānāsaññāyatanasamāpattiyaṃ pavattadhamme vā| tepi hi imasmiṃ vāre vipassitabbadhammāva, tasmā te vā vipassatīti dassetuṃ idaṃ vuttanti veditabbaṃ|</p>

<p rend="bodytext" n="97"><hi rend="paranum">97</hi><hi rend="dot">.</hi> <hi rend="bold">vasippato</hi>ti ciṇṇavasitaṃ patto| <hi rend="bold">pāramippatto</hi>ti nipphattiṃ patto| <hi rend="bold">oraso</hi>tiādīsu thero bhagavato ure nibbattasaddaṃ sutvā jātoti <hi rend="bold">oraso,</hi> mukhena pabhāvitaṃ saddaṃ sutvā jātoti <hi rend="bold">mukhato jāto,</hi> dhammena pana jātattā nimmitattā <hi rend="bold">dhammajo dhammanimmito,</hi> dhammadāyassa ādiyanato <hi rend="bold">dhammadāyādo,</hi> āmisadāyassa anādiyanato <hi rend="bold">no āmisadāyādo</hi>ti veditabbo| sesaṃ sabbattha uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">anupadasuttavaṇṇanā niṭṭhitā|</p>

</xml>