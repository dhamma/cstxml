<xml src="s0201a-m8.xml">
<sutra id="m8"/>
<p rend="subhead">8. sallekhasuttavaṇṇanā</p>

<p rend="bodytext" n="81"><hi rend="paranum">81</hi><hi rend="dot">.</hi> <hi rend="bold">evaṃ</hi> <pb ed="V" n="1.0190"/> <hi rend="bold">me suta</hi>nti sallekhasuttaṃ| tattha <hi rend="bold">mahācundo</hi>ti tassa therassa nāmaṃ| <hi rend="bold">sāyanhasamaya</hi>nti sāyanhakāle| <hi rend="bold">paṭisallānā vuṭṭhito</hi>ti ettha <hi rend="bold">paṭisallāna</hi>nti tehi tehi sattasaṅkhārehi paṭinivattitvā sallānaṃ nilīyanaṃ, ekībhāvo pavivekoti vuttaṃ hoti| yo tato vuṭṭhito, so paṭisallānā vuṭṭhito nāma hoti| ayaṃ pana yasmā paṭisallānānaṃ uttamato phalasamāpattito vuṭṭhāsi, tasmā ‘‘paṭisallānā vuṭṭhito’’ti vutto| <hi rend="bold">bhagavantaṃ abhivādetvā</hi>ti samadasanakhujjalavibhūsitena sirasā bhagavantaṃ sakkaccaṃ vanditvā, abhivādāpetvā vā ‘‘sukhī bhava, cundā’’ti evaṃ vacībhedaṃ kārāpetvā, bhagavā pana kira vandito samāno suvaṇṇadundubhisadisaṃ gīvaṃ paggayha kaṇṇasukhaṃ pemaniyaṃ amatābhisekasadisaṃ brahmaghosaṃ nicchārento ‘‘sukhī hohī’’ti tassa tassa nāmaṃ gahetvā vadati, etaṃ āciṇṇaṃ tathāgatānaṃ| tatridaṃ sādhakasuttaṃ, ‘‘sakko, bhante, devānamindo sāmacco saparijano bhagavato pāde sirasā vandatīti, sukhī hotu pañcasikha sakko devānamindo sāmacco saparijano, sukhakāmā hi devā manussā asurā nāgā gandhabbā, ye caññe <pb ed="M" n="1.0186"/> santi puthukāyā’’ti| evañca pana tathāgatā evarūpe mahesakkhe yakkhe abhivadantīti|</p>

<p rend="bodytext"><hi rend="bold">yā imā</hi>ti idāni vattabbābhimukhaṃ karonto viya āha| <hi rend="bold">anekavihitā</hi>ti nānappakārā| <hi rend="bold">diṭṭhiyo</hi>ti micchādiṭṭhiyo<pb ed="P" n="1.0182"/>| <hi rend="bold">loke uppajjantī</hi>ti sattesu pātubhavanti| <hi rend="bold">attavādappaṭisaṃyuttā</hi>ti ‘‘rūpaṃ attato samanupassatī’’tiādinayappavattena attavādena paṭisaṃyuttā, tā vīsati bhavanti| <hi rend="bold">lokavādappaṭisaṃyuttā</hi>ti ‘‘sassato attā ca loko cā’’tiādinayappavattena lokavādena paṭisaṃyuttā, tā aṭṭha honti sassato, asassato, sassato ca asassato ca, neva sassato nāsassato, antavā, anantavā, antavā ca anantavā ca, nevantavā nānantavā attā ca loko cāti evaṃ pavattattā|</p>

<p rend="bodytext"><hi rend="bold">ādimevā</hi>tiādīsu ayamattho kiṃ nu kho bhante ādimeva manasikarontassa appatvāpi sotāpattimaggaṃ <pb ed="V" n="1.0191"/> vipassanāmissakapaṭhamamanasikārameva manasikarontassa bhikkhuno evametāsaṃ ettakeneva upāyena etāsaṃ diṭṭhīnaṃ pahānañca paṭinissaggo ca hotīti| idañca thero attanā anadhimānikopi samāno adhimānikānaṃ adhimānappahānatthaṃ adhimāniko viya hutvā pucchatīti veditabbo| apare panāhu ‘‘therassa antevāsikā ādimanasikāreneva diṭṭhīnaṃ samucchedappahānaṃ hotīti evaṃsaññinopi, samāpattivihārā sallekhavihārāti evaṃsaññinopi atthi| so tesaṃ atthāya bhagavantaṃ pucchatī’’ti|</p>

<p rend="bodytext" n="82"><hi rend="paranum">82</hi><hi rend="dot">.</hi> athassa bhagavā tāsaṃ diṭṭhīnaṃ pahānūpāyaṃ dassento <hi rend="bold">yā imā</hi>tiādimāha| tattha yattha cetā diṭṭhiyo uppajjantītiādi pañcakkhandhe sandhāya vuttaṃ| etesu hi etā diṭṭhiyo uppajjanti| yathāha ‘‘rūpe kho, bhikkhave, sati rūpaṃ abhinivissa evaṃ diṭṭhi uppajjati, so attā so loko so pecca bhavissāmi nicco dhuvo sassato avipariṇāmadhammo’’ti (saṃ. ni. 3.152) vitthāro| ārammaṇavasena pana ekavacanaṃ katvā <hi rend="bold">yattha cā</hi>ti āha, yasmiṃ ārammaṇe uppajjantīti vuttaṃ hoti| ettha ca <hi rend="bold">uppajjanti anusenti samudācarantī</hi>ti imesaṃ evaṃ nānākaraṇaṃ veditabbaṃ| jātivasena hi ajātā jāyamānā <hi rend="bold">uppajjantī</hi>ti vuccanti| punappunaṃ āsevitā thāmagatā <pb ed="M" n="1.0187"/> appaṭivinītā <hi rend="bold">anusentī</hi>ti| kāyavacīdvāraṃ sampattā <hi rend="bold">samudācarantī</hi>ti, idametesaṃ nānākaraṇaṃ| <hi rend="bold">taṃ netaṃ mamā</hi>tiādīsu taṃ pañcakkhandhappabhedaṃ ārammaṇametaṃ mayhaṃ na hoti, ahampi eso na <pb ed="P" n="1.0183"/> asmi, eso me attāpi na hotīti evametaṃ yathābhūtaṃ sammappaññāya passatoti evaṃ tāva padattho veditabbo|</p>

<p rend="bodytext">yasmā pana ettha etaṃ mamāti taṇhāgāho, tañca gaṇhanto aṭṭhasatataṇhāvicaritappabhedaṃ taṇhāpapañcaṃ gaṇhāti| esohamasmīti mānagāho, tañca gaṇhanto navappabhedaṃ mānapapañcaṃ gaṇhāti| eso me attāti diṭṭhigāho, tañca gaṇhanto dvāsaṭṭhidiṭṭhigatappabhedaṃ diṭṭhipapañcaṃ gaṇhāti| tasmā <hi rend="bold">netaṃ mamā</hi>ti vadanto bhagavā yathāvuttappabhedaṃ taṇhāpapañcaṃ paṭikkhipati| <hi rend="bold">nesohamasmī</hi>ti mānapapañcaṃ| <hi rend="bold">na meso attā</hi>ti diṭṭhipapañcaṃ| diṭṭhekaṭṭhāyeva cettha taṇhāmānā veditabbā| <hi rend="bold">evameta</hi>nti evaṃ ‘‘netaṃ mamā’’tiādinā ākārena etaṃ khandhapañcakaṃ| <hi rend="bold">yathābhūta</hi>nti yathā sabhāvaṃ, yathā atthīti vuttaṃ hoti| khandhapañcakañhi eteneva ākārena atthi| mamantiādinā pana gayhamānampi tenākārena nevatthīti adhippāyo| <hi rend="bold">sammappaññāya passato</hi>ti sotāpattimaggapaññāpariyosānāya <pb ed="V" n="1.0192"/> vipassanāpaññāya suṭṭhu passantassa| <hi rend="bold">evametāsa</hi>nti etena upāyena etāsaṃ| <hi rend="bold">pahānaṃ paṭinissaggo</hi>ti ubhayampetaṃ samucchedappahānassevādhivacanaṃ|</p>

<p rend="bodytext">evaṃ bhagavā ādimanasikāreneva diṭṭhīnaṃ pahānaṃ hoti nu kho noti āyasmatā mahācundena adhimānikānaṃ vasena pañhaṃ puṭṭho sotāpattimaggena diṭṭhippahānaṃ dassetvā idāni sayameva adhimānikānaṃ jhānaṃ vibhajanto <hi rend="bold">ṭhānaṃ kho paneta</hi>ntiādimāha| tattha <hi rend="bold">adhimānikā</hi> nāma yesaṃ appatte pattasaññāya adhimāno uppajjati, svāyaṃ uppajjamāno neva lokavaṭṭānusārīnaṃ bālaputhujjanānaṃ uppajjati, na ariyasāvakānaṃ| na hi sotāpannassa ‘‘sakadāgāmī aha’’nti adhimāno uppajjati, na sakadāgāmissa ‘‘anāgāmī aha’’nti, na anāgāmino ‘‘arahā aha’’nti, kārakasseva pana samathavasena vā vipassanāvasena vā vikkhambhitakilesassa niccaṃ yuttapayuttassa āraddhavipassakassa uppajjati| tassa hi samathavikkhambhitānaṃ vā vipassanāvikkhambhitānaṃ vā kilesānaṃ samudācāraṃ apassato ‘‘sotāpanno <pb ed="P" n="1.0184"/> ahanti vā, sakadāgāmī, anāgāmī<pb ed="M" n="1.0188"/>, arahā aha’’nti vā adhimāno uppajjati, talaṅgaratissapabbatavāsidhammadinnattherena ovādiyamānattherānaṃ viya|</p>

<p rend="bodytext">therassa kira acirūpasampannasseva ovāde ṭhatvā bahū bhikkhū visesaṃ adhigacchiṃsu| taṃ pavattiṃ sutvā tissamahāvihāravāsī bhikkhusaṅgho ‘‘na aṭṭhānaniyojako theroti theraṃ ānethā’’ti sambahule bhikkhū pāhesi| te gantvā, ‘‘āvuso, dhammadinna bhikkhusaṅgho taṃ pakkosāpetī’’ti āhaṃsu| so āha ‘‘kiṃ pana tumhe, bhante, attānaṃ gavesatha para’’nti? attānaṃ sappurisāti, so tesaṃ kammaṭṭhānamadāsi, sabbeva arahattaṃ pāpuṇiṃsu| bhikkhusaṅgho puna aññe bhikkhū pāhesi, evaṃ yāvatatiyaṃ pahitā sabbepi tattheva arahattaṃ patvā vihariṃsu|</p>

<p rend="bodytext">tato saṅgho gatagatā nāgacchantīti aññataraṃ vuḍḍhapabbajitaṃ pāhesi| so gantvā ca, ‘‘bhante, dhammadinna tikkhattuṃ tissamahāvihāravāsī bhikkhusaṅgho tuyhaṃ santike pesesi, tvaṃ nāma saṅghassa āṇaṃ garuṃ na karosi, nāgacchasī’’ti āha| thero kimetanti paṇṇasālaṃ appavisitvāva pattacīvaraṃ gāhāpetvā tāvadeva nikkhami, so antarāmagge haṅkanavihāraṃ pāvisi| tattha ceko mahāthero saṭṭhivassātīto adhimānena arahattaṃ paṭijānāti| thero taṃ upasaṅkamitvā <pb ed="V" n="1.0193"/> vanditvā paṭisanthāraṃ katvā adhigamaṃ pucchi| thero āha ‘‘āma dhammadinna, yaṃ pabbajitena kātabbaṃ, cirakataṃ taṃ mayā, atītasaṭṭhivassomhi etarahī’’ti| kiṃ, bhante, iddhimpi vaḷañjethāti| āma dhammadinnāti| sādhu vata, bhante, hatthiṃ tumhākaṃ paṭimukhaṃ āgacchantaṃ māpethāti| sādhāvusoti thero sabbasetaṃ sattappatiṭṭhaṃ tidhāpabhinnaṃ naṅguṭṭhaṃ bījayamānaṃ soṇḍaṃ mukhe pakkhipitvā dvīhi dantehi vijjhitukāmaṃ viya paṭimukhaṃ āgacchantaṃ mahāhatthiṃ māpesi| so taṃ attanāyeva māpitaṃ hatthiṃ disvā bhīto palāyituṃ ārabhi| tadāva attānaṃ ‘‘nāhaṃ arahā’’ti ñatvā dhammadinnassa pādamūle ukkuṭikaṃ nisīditvā ‘‘patiṭṭhā me hohi, āvuso’’ti āha| dhammadinno ‘‘mā, bhante, soci, mā anattamano ahosi, kārakānaṃyeva adhimāno uppajjatī’’ti <pb ed="P" n="1.0185"/> theraṃ samassāsetvā kammaṭṭhānamadāsi| thero tassovāde ṭhatvā arahattaṃ pāpuṇi|</p>

<p rend="bodytext">cittalapabbatepi <pb ed="M" n="1.0189"/> tādisova thero vasati| dhammadinno tampi upasaṅkamitvā tatheva pucchi| sopi tatheva byākāsi| tato naṃ dhammadinno kiṃ, bhante, iddhimpi vaḷañjethāti āha| āmāvusoti| sādhu vata, bhante, ekaṃ pokkharaṇiṃ māpethāti| thero māpesi| ettha, bhante, padumagumbaṃ māpethāti| tampi māpesi| padumagumbe mahāpadumaṃ māpethāti| tampi māpesi| etasmiṃ padumagumbe ṭhatvā madhurassarena gāyantaṃ naccantañca ekaṃ itthiviggahaṃ māpethāti| tampi māpesi| so etaṃ, bhante, punappunaṃ upanijjhāyathāti vatvā sayaṃ pāsādaṃ pāvisi| therassa taṃ upanijjhāyato saṭṭhivassāni vikkhambhitakilesā caliṃsu, so tadā attānaṃ ñatvā purimatthero viya dhammadinnattherassa santike kammaṭṭhānaṃ gahetvā arahattaṃ pāpuṇi|</p>

<p rend="bodytext">dhammadinnopi anupubbena tissamahāvihāraṃ agamāsi| tasmiñca samaye therā cetiyaṅgaṇaṃ sammajjitvā buddhārammaṇaṃ pītiṃ uppādetvā nisinnā honti, etaṃ kira tesaṃ vattaṃ| tena nesaṃ ekopi ‘‘idha pattacīvaraṃ ṭhapehī’’ti dhammadinnaṃ vattā pucchitāpi nāhosi| dhammadinno eso bhaveyyāti ñatvā pana pañhaṃ pucchiṃsu| so pucchitapañhe tiṇhena asinā kumudanāḷakalāpaṃ viya chinditvā pādaṅguliyā mahāpathaviṃ pahari| bhante ayaṃ acetanā mahāpathavīpi dhammadinnassa guṇaṃ jānāti| tumhe pana na jānitthāti ca vatvā imaṃ gāthamāha –</p>

<p rend="gatha1">‘‘acetanāyaṃ <pb ed="V" n="1.0194"/> pathavī, vijānāti guṇāguṇaṃ|</p>

<p rend="gathalast">sacetanātha kho bhante, na jānātha guṇāguṇa’’nti||</p>

<p rend="bodytext">tāvadeva ca ākāse abbhuggantvā talaṅgaratissapabbatameva agamāsi| evaṃ kārakasseva adhimāno uppajjati| tasmā bhagavā tādisānaṃ bhikkhūnaṃ vasena jhānaṃ vibhajanto <hi rend="bold">ṭhānaṃ kho paneta</hi>ntiādimāha|</p>

<p rend="bodytext">tassattho, atthetaṃ kāraṇaṃ, no natthi| yena idhekacco bhikkhu bāhiraparibbājakehi <pb ed="P" n="1.0186"/> sādhāraṇaṃ vivicceva kāmehi…pe.… paṭhamaṃ jhānaṃ upasampajja vihareyya, yaṃ pana <hi rend="bold">tassa evamassa sallekhena viharāmī</hi>ti, yaṃ paṭipattividhānaṃ kilese saṃlikhati, tenāhaṃ viharāmīti, taṃ na yujjati, na <pb ed="M" n="1.0190"/> hi adhimānikassa bhikkhuno jhānaṃ sallekho vā sallekhapaṭipadā vā hoti| kasmā? avipassanāpādakattā| na hi so jhānaṃ samāpajjitvā tato vuṭṭhāya saṅkhāre sammasati, jhānaṃ panassa cittekaggamattaṃ karoti, diṭṭhadhammasukhavihāro hoti| tasmā tamatthaṃ dassento bhagavā ‘‘na kho panete, cunda, ariyassa vinaye sallekhā vuccanti, diṭṭhadhammasukhavihārā ete ariyassa vinaye vuccantī’’ti āha|</p>

<p rend="bodytext">tattha <hi rend="bold">ete</hi>ti jhānadhammavasena bahuvacanaṃ veditabbaṃ, ete paṭhamajjhānadhammāti vuttaṃ hoti| samāpattivasena vā, ekampi hi paṭhamajjhānaṃ punappunaṃ samāpattivasena pavattattā bahuttaṃ gacchati| ārammaṇavasena vā, ekampi hi paṭhamajjhānaṃ pathavīkasiṇādīsu pavattivasena bahuttaṃ gacchatīti| esa nayo dutiyatatiyacatutthajjhānesu| āruppajhānesu pana ārammaṇabhedābhāvato purimakāraṇadvayavaseneva bahuvacanaṃ veditabbaṃ|</p>

<p rend="bodytext">yasmā cetesaṃ aṅgānipi santāni ārammaṇānipi, nibbutāni ceva sukhumāni cāti vuttaṃ hoti, tasmā tāni <hi rend="bold">santā ete vihārā</hi>ti evaṃ vuttānīti veditabbāni| ayaṃ tāva tesaṃ catunnampi sādhāraṇā vaṇṇanā| visesavaṇṇanā pana ‘‘sabbaso rūpasaññāna’’ntiādipadānusārato vattabbā siyā| sā <hi rend="bold">visuddhimagge</hi> sabbākārena vuttāyeva|</p>

<p rend="bodytext" n="83"><hi rend="paranum">83</hi><hi rend="dot">.</hi> evaṃ <pb ed="V" n="1.0195"/> yasmā adhimānikassa bhikkhuno jhānavihāro avipassanāpādakattā sallekhavihāro na hoti, na hi so jhānaṃ samāpajjitvā tato vuṭṭhāya saṅkhāre sammasati, cittekaggakaro diṭṭhadhamme sukhavihāro panassa hoti, tasmā tamatthaṃ dassento rūpajjhānāni ca arūpajjhānāni ca vibhajitvā idāni ca yattha sallekho kātabbo catucattālīsāya ākārehi, tañca vatthuṃ tañca sallekhaṃ dassento <hi rend="bold">idha kho pana vo</hi>tiādimāha|</p>

<p rend="bodytext">kasmā pana ‘‘aṭṭhahi samāpattīhi avihiṃsādayo sallekhā’’ti vuttā? lokuttarapādakattā| bāhirakānañhi aṭṭha samāpattiyo vaṭṭapādakāyeva| sāsane <pb ed="P" n="1.0187"/> saraṇagamanampi lokuttarapādakaṃ, pageva avihiṃsādayo| imināyeva ca suttena veditabbaṃ ‘‘yathā bāhirakassa aṭṭhasamāpattilābhino pañcābhiññassāpi dinnadānato sāsane tisaraṇagatassa <pb ed="M" n="1.0191"/> dinnadānaṃ mahapphalataraṃ hotī’’ti| idañhi sandhāya dakkhiṇāvisuddhisutte ‘‘bāhirake kāmesu vītarāge dānaṃ datvā koṭisatasahassaguṇā pāṭikaṅkhitabbā| sotāpattiphalasacchikiriyāya paṭipanne dānaṃ datvā asaṅkheyyā appameyyā dakkhiṇā pāṭikaṅkhitabbā, ko pana vādo sotāpanne’’ti vuttaṃ (ma. ni. 3.379)| saraṇagamanato paṭṭhāya hi tattha sotāpattiphalasacchikiriyāya paṭipanno adhippetoti, ayaṃ tāvettha pāḷiyojanā|</p>

<p rend="bodytext">anupadavaṇṇanāyaṃ pana <hi rend="bold">idhā</hi>ti vihiṃsādivatthudīpanametaṃ| <hi rend="bold">kho panā</hi>ti nipātamattaṃ| <hi rend="bold">vo</hi>ti karaṇatthe sāmivacanaṃ, ayaṃ pana saṅkhepattho, yadetaṃ ‘‘pare vihiṃsakā bhavissantī’’tiādinā nayena vihiṃsādivatthuṃ vadāma| idha, cunda, tumhehi sallekho kātabboti|</p>

<p rend="bodytext">evaṃ saṅkhepato vatvā idāni vitthārento ‘‘pare vihiṃsakā bhavissanti, mayamettha avihiṃsakā bhavissāmāti sallekho karaṇīyo’’tiādimāha|</p>

<p rend="bodytext">tattha <hi rend="bold">pare</hi>ti ye keci imaṃ sallekhamananuyuttā| <hi rend="bold">vihiṃsakā bhavissantī</hi>ti pāṇinā vā leḍḍunā vātiādīhi sattānaṃ vihesakā bhavissanti| <hi rend="bold">mayamettha avihiṃsakā bhavissāmā</hi>ti mayaṃ pana yattheva vatthusmiṃ pare evaṃ vihiṃsakā bhavissanti, ettheva avihiṃsakā bhavissāma, avihiṃsaṃ uppādetvā viharissāma| <hi rend="bold">iti sallekho karaṇīyo</hi>ti evaṃ tumhehi sallekho kātabbo<pb ed="V" n="1.0196"/>| <hi rend="bold">sallekho</hi>ti ca idha avihiṃsāva veditabbā| avihiṃsā hi vihiṃsaṃ sallekhati, taṃ chindati, tasmā <hi rend="bold">sallekho</hi>ti vuccati| esa nayo sabbattha| ayaṃ pana viseso| <hi rend="bold">pare micchādiṭṭhī</hi>ti ettha kammapathānaṃ antamicchādiṭṭhiñca micchattānaṃ ādimicchādiṭṭhiñca missetvā diṭṭhi vuttāti veditabbā| tathā <hi rend="bold">mayamettha sammādiṭṭhī</hi>ti vuttaṭṭhāne sammādiṭṭhi| ettha ca kammapathakathā vitthārato sammādiṭṭhisutte āvi bhavissati| micchattesu micchādiṭṭhiādayo dvedhāvitakke|</p>

<p rend="bodytext">ayaṃ panettha saṅkhepo, pāṇaṃ atipātentīti <hi rend="bold">pāṇātipātī</hi> <pb ed="P" n="1.0188"/> pāṇaghātakāti attho| adinnaṃ ādiyantīti <hi rend="bold">adinnādāyī,</hi> parassa hārinoti attho| abrahmaṃ hīnaṃ lāmakadhammaṃ carantīti <hi rend="bold">abrahmacārī,</hi> methunadhammappaṭisevakāti <pb ed="M" n="1.0192"/> attho| brahmaṃ seṭṭhaṃ paṭipadaṃ carantīti <hi rend="bold">brahmacārī,</hi> methunā paṭiviratāti attho| ettha ca brahmacariyaṃ sallekhoti veditabbaṃ| brahmacariyañhi abrahmacariyaṃ sallekhati| musā vadantīti <hi rend="bold">musāvādī,</hi> paresaṃ atthabhañjanakaṃ tucchaṃ alikaṃ vācaṃ bhāsitāroti attho| pisuṇā vācā etesanti <hi rend="bold">pisuṇavācā</hi>| paresaṃ mammacchedikā pharusā vācā etesanti <hi rend="bold">pharusavācā</hi>| samphaṃ niratthakavacanaṃ palapantīti <hi rend="bold">samphappalāpī</hi>| abhijjhāyantīti <hi rend="bold">abhijjhālū,</hi> parabhaṇḍalubbhanasīlāti attho| byāpannaṃ pūtibhūtaṃ cittametesanti <hi rend="bold">byāpannacittā</hi>| micchā pāpikā viññugarahitā etesaṃ diṭṭhīti <hi rend="bold">micchādiṭṭhī,</hi> kammapathapariyāpannāya natthi dinnantiādivatthukāya, micchattapariyāpannāya aniyyānikadiṭṭhiyā ca samannāgatāti attho| sammā sobhanā viññuppasatthā etesaṃ diṭṭhīti <hi rend="bold">sammādiṭṭhī,</hi> kammapathapariyāpannāya atthi dinnantiādikāya kammassakatādiṭṭhiyā, sammattapariyāpannāya maggadiṭṭhiyā ca samannāgatāti attho|</p>

<p rend="bodytext"><hi rend="bold">micchāsaṅkappā</hi>ti ayāthāvaniyyānikakusalasaṅkappā| esa nayo <hi rend="bold">micchāvācā</hi>tiādīsu| ayaṃ pana viseso, micchāsaṅkappādayo viya hi <hi rend="bold">micchāsati</hi> nāma pāṭiekko koci dhammo natthi, atītaṃ pana cintayato pavattānaṃ catunnampi akusalakkhandhānametaṃ adhivacanaṃ| yampi vuttaṃ bhagavatā – ‘‘atthesā, bhikkhave, anussati, nesā natthīti vadāmi, puttalābhaṃ vā, bhikkhave, anussarato, dhanalābhaṃ vā, bhikkhave, anussarato, yasalābhaṃ vā, bhikkhave, anussarato’’ti, tampi taṃ taṃ cintentassa satipatirūpakena uppattiṃ sandhāya vuttanti veditabbaṃ<pb ed="V" n="1.0197"/>| <hi rend="bold">micchāñāṇī</hi>ti ettha ca <hi rend="bold">micchāñāṇa</hi>nti pāpakiriyāsu upāyacintāvasena pāpaṃ katvā ‘‘sukataṃ mayā’’ti paccavekkhaṇākārena ca uppanno moho veditabbo, tena samannāgatā puggalā <hi rend="bold">micchāñāṇī| sammāñāṇī</hi>ti ettha pana ekūnavīsatibhedaṃ <pb ed="P" n="1.0189"/> paccavekkhaṇāñāṇaṃ ‘‘sammāñāṇa’’nti vuccati, tena samannāgatā puggalā <hi rend="bold">sammāñāṇī| micchāvimuttī</hi>ti avimuttāyeva samānā ‘‘vimuttā maya’’nti evaṃsaññino, avimuttiyaṃ vā vimuttisaññino| tatrāyaṃ vacanattho, micchā pāpikā viparītā vimutti etesaṃ atthīti <hi rend="bold">micchāvimuttī</hi>| micchāvimuttīti ca yathāvuttenākārena pavattānaṃ akusalakkhandhānametaṃ adhivacanaṃ| phalasampayuttāni pana sammādiṭṭhiādīni aṭṭhaṅgāni ṭhapetvā sesadhammā <hi rend="bold">sammāvimuttī</hi>ti veditabbā| sā ca micchāvimuttiṃ sallikhitvā ṭhitattā <hi rend="bold">sallekho</hi>ti <pb ed="M" n="1.0193"/> veditabbā| tattha niyojento āha ‘‘mayamettha sammāvimuttī bhavissāmāti sallekho karaṇīyo’’ti|</p>

<p rend="bodytext">ito parāni tīṇi nīvaraṇavasena vuttāni| <hi rend="bold">abhijjhālū byāpannacittā</hi>ti evaṃ kammapathesu vuttattā panettha paṭhamāni dve nīvaraṇāni na vuttānīti veditabbāni| tattha thinamiddhena pariyuṭṭhitā abhibhūtāti <hi rend="bold">thinamiddhapariyuṭṭhitā</hi>| uddhaccena samannāgatāti <hi rend="bold">uddhatā</hi>| vicinantā kicchanti na sakkonti sanniṭṭhānaṃ kātunti <hi rend="bold">vicikicchī| kodhanā</hi>tiādīni dasa cittassa upakkilesavasena vuttāni| tattha kodhādīsu yaṃ vattabbaṃ siyā, taṃ sabbaṃ dhammadāyādavatthasuttesu vuttaṃ| ayaṃ panettha vacanattho – <hi rend="bold">kodhanā</hi>ti kujjhanasīlā| <hi rend="bold">upanāhī</hi>ti upanāhanasīlā, upanāho vā etesaṃ atthīti <hi rend="bold">upanāhī</hi>| tathā <hi rend="bold">makkhī palāsī</hi> ca| issantīti <hi rend="bold">issukī</hi>| maccharāyantīti <hi rend="bold">maccharī,</hi> maccheraṃ vā etesaṃ atthīti maccharī| saṭhayantīti <hi rend="bold">saṭhā,</hi> na sammā bhāsantīti vuttaṃ hoti, kerāṭikayuttānametaṃ adhivacanaṃ| māyā etesaṃ atthīti <hi rend="bold">māyāvī</hi>| thambhasamaṅgitāya <hi rend="bold">thaddhā</hi>| atimānayogena <hi rend="bold">atimānī</hi>| vuttapaccanīkanayena sukkapakkho veditabbo|</p>

<p rend="bodytext"><hi rend="bold">dubbacā</hi>ti vattuṃ dukkhā kiñci vuccamānā na sahanti| tabbiparītā <hi rend="bold">suvacā</hi>| devadattādisadisā pāpakā mittā etesanti <hi rend="bold">pāpamittā</hi>| buddhā vā sāriputtādisadisā vā kalyāṇā mittā etesanti <hi rend="bold">kalyāṇamittā</hi>| kāyaduccaritādīsu cittavossaggavasena <hi rend="bold">pamattā</hi>| viparītā <hi rend="bold">appamattā</hi>ti veditabbā| imāni <pb ed="P" n="1.0190"/> tīṇi pakiṇṇakavasena vuttāni| <hi rend="bold">assaddhā</hi>tiādīni satta asaddhammavasena| tattha tīsu vatthūsu saddhā etesaṃ natthīti <hi rend="bold">assaddhā</hi>| sukkapakkhe <pb ed="V" n="1.0198"/> saddahantīti <hi rend="bold">saddhā,</hi> saddhā vā etesaṃ atthītipi saddhā| natthi etesaṃ hirīti <hi rend="bold">ahirikā,</hi> akusalasamāpattiyā ajigucchamānānametaṃ adhivacanaṃ| hirī etesaṃ mane, hiriyā vā yuttamanāti <hi rend="bold">hirimanā</hi>| na ottappantīti <hi rend="bold">anottappī,</hi> akusalasamāpattiyā na bhāyantīti vuttaṃ hoti| tabbiparītā <hi rend="bold">ottappī</hi>| appaṃ sutametesanti <hi rend="bold">appassutā, appa</hi>nti ca thokanti na gahetabbaṃ, natthīti gahetabbaṃ| ‘‘appassutā’’ti hi nissutā sutavirahitā vuccanti| bahu sutametesanti <hi rend="bold">bahussutā,</hi> tathāgatabhāsitaṃ ekampi gāthaṃ yāthāvato ñatvā anurūpapaṭipannānametaṃ adhivacanaṃ| kucchitā sīdantīti <hi rend="bold">kusītā,</hi> hīnavīriyānametaṃ adhivacanaṃ| āraddhaṃ <pb ed="M" n="1.0194"/> vīriyametesanti <hi rend="bold">āraddhavīriyā,</hi> sammappadhānayuttānametaṃ adhivacanaṃ, muṭṭhā sati etesanti <hi rend="bold">muṭṭhassatī,</hi> naṭṭhassatīti vuttaṃ hoti| upaṭṭhitā sati etesanti <hi rend="bold">upaṭṭhitassatī,</hi> niccaṃ ārammaṇābhimukhappavattasatīnametaṃ adhivacanaṃ| duṭṭhā paññā etesanti <hi rend="bold">duppaññā,</hi> naṭṭhapaññāti vuttaṃ hoti| paññāya sampannāti <hi rend="bold">paññāsampannā, paññā</hi>ti ca idha vipassanāpaññā veditabbā| vipassanāsambhāro hi paripūro imasmiṃ ṭhāne āgato, tasmā vipassanāpaññāva ayanti porāṇānaṃ āṇā|</p>

<p rend="bodytext">idāni ekameva lokuttaraguṇānaṃ antarāyakaraṃ aniyyānikadiṭṭhiṃ tīhākārehi dassento <hi rend="bold">sandiṭṭhiparāmāsī</hi>tiādimāha| tattha sandiṭṭhiṃ parāmasantīti <hi rend="bold">sandiṭṭhiparāmāsī</hi>| ādhānaṃ gaṇhantīti <hi rend="bold">ādhānaggāhī, ādhāna</hi>nti daḷhaṃ vuccati, daḷhaggāhīti attho| yuttakāraṇaṃ disvāva laddhiṃ paṭinissajjantīti <hi rend="bold">paṭinissaggī,</hi> dukkhena kicchena kasirena bahumpi kāraṇaṃ dassetvā na sakkā paṭinissaggaṃ kātunti <hi rend="bold">duppaṭinissaggī,</hi> ye attano uppannaṃ diṭṭhiṃ idameva saccanti daḷhaṃ gaṇhitvā api buddhādīhi kāraṇaṃ dassetvā vuccamānā na paṭinissajjanti, tesametaṃ adhivacanaṃ| tādisā hi puggalā yaṃ yadeva dhammaṃ vā adhammaṃ vā gaṇhanti, taṃ sabbaṃ ‘‘evaṃ amhākaṃ ācariyehi kathitaṃ, evaṃ amhehi <pb ed="P" n="1.0191"/> suta’’nti kummova aṅgāni sake kapāle antoyeva samodahanti, kumbhīlaggāhaṃ gaṇhanti na vissajjanti| vuttavipariyāyena sukkapakkho veditabbo|</p>

<p rend="bodytext" n="84"><hi rend="paranum">84</hi><hi rend="dot">.</hi> evaṃ catucattālīsāya ākārehi sallekhaṃ dassetvā idāni tasmiṃ sallekhe cittuppādassāpi bahūpakārataṃ dassetuṃ <hi rend="bold">cittuppādampi kho aha</hi>ntiādimāha|</p>

<p rend="bodytext">tassattho<pb ed="V" n="1.0199"/>, ahaṃ, cunda, kusalesu dhammesu cittuppādampi bahūpakāraṃ vadāmi, yā panetā kāyena ca vācāya ca anuvidhiyanā, yathā paṭhamaṃ cittaṃ uppannaṃ, tatheva tesaṃ dhammānaṃ kāyena karaṇaṃ, vācāya ca ‘‘karothā’’ti āṇāpanaṃ vā, uggahaparipucchādīni vā, tattha vādoyeva ko, ekantabahūpakārāyeva hi tā anuvidhiyanāti dasseti| kasmā panettha cittuppādopi bahūpakāroti? ekantahitasukhāvahattā anuvidhiyanānaṃ hetuttā ca|</p>

<p rend="bodytext">‘‘dānaṃ <pb ed="M" n="1.0195"/> dassāmī’’ti hi cittuppādo sayampi ekantahitasukhāvaho anuvidhiyanānampi hetu, evañhi uppannacittattāyeva dutiyadivase mahāvīthiṃ pidahitvā mahāmaṇḍapaṃ katvā bhikkhusatassa vā bhikkhusahassassa vā dānaṃ deti, ‘‘bhikkhusaṅghaṃ nimantetha pūjetha parivisathā’’ti parijane āṇāpeti| evaṃ ‘‘saṅghassa cīvaraṃ senāsanaṃ bhesajjaṃ dassāmī’’ti cittuppādo sayampi ekantahitasukhāvaho anuvidhiyanānampi hetu, evaṃ uppannacittattāyeva hi cīvarādīni abhisaṅkharoti deti dāpeti ca| esa nayo saraṇagamanādīsu|</p>

<p rend="bodytext">‘‘saraṇaṃ gacchāmī’’ti hi cittaṃ uppādetvāva pacchā kāyena vā vācāya vā saraṇaṃ gaṇhāti| tathā ‘‘pañcaṅgaṃ aṭṭhaṅgaṃ dasaṅgaṃ vā sīlaṃ samādiyissāmī’’ti cittaṃ uppādetvā kāyena vā vācāya vā samādiyati, ‘‘pabbajitvā catūsu sīlesu patiṭṭhahissāmī’’ti ca cittaṃ uppādetvā kāyena vācāya ca pūretabbaṃ sīlaṃ pūreti| ‘‘buddhavacanaṃ uggahessāmī’’ti cittaṃ uppādetvāva ekaṃ vā nikāyaṃ dve vā tayo vā cattāro vā pañca vā nikāye vācāya uggaṇhāti| evaṃ dhutaṅgasamādāna-kammaṭṭhānuggaha-kasiṇaparikamma-jhānasamāpattivipassanāmaggaphala- paccekabodhi-sammāsambodhivasena netabbaṃ|</p>

<p rend="bodytext">‘‘buddho bhavissāmī’’ti hi cittuppādo sayampi ekantahitasukhāvaho anuvidhiyanānampi hetu, evañhi uppannacittattāyeva <pb ed="P" n="1.0192"/> aparena samayena kappasatasahassādhikāni cattāri asaṅkheyyāni kāyena vācāya ca pāramiyo pūretvā sadevakaṃ lokaṃ tārento vicarati| evaṃ sabbattha cittuppādopi bahūpakāro| kāyavācāhi pana anuvidhiyanā atibahūpakārāyevāti veditabbā|</p>

<p rend="bodytext">evaṃ <pb ed="V" n="1.0200"/> kusalesu dhammesu cittuppādassāpi bahūpakārataṃ dassetvā idāni tattha niyojento ‘‘tasmā tiha cundā’’tiādimāha| taṃ atthato pākaṭameva|</p>

<p rend="bodytext" n="85"><hi rend="paranum">85</hi><hi rend="dot">.</hi> evaṃ catucattālīsāya ākārehi dassite sallekhe cittuppādassāpi bahūpakārataṃ dassetvā idāni tasseva sallekhassa hitādhigamāya maggabhāvaṃ dassento <hi rend="bold">seyyathāpī</hi>tiādimāha|</p>

<p rend="bodytext">tassattho<pb ed="M" n="1.0196"/>, yathā nāma, cunda, khāṇukaṇṭakapāsāṇādīhi visamo maggo bhaveyya, tassa parikkamanāya parivajjanatthāya añño suparikammakato viya bhūmibhāgo samo maggo bhaveyya, yathā ca rukkhamūlapāsāṇapapātakumbhīlamakarādi paribyākulaṃ visamaṃ titthamassa, tassa parikkamanāya parivajjanatthāya aññaṃ avisamaṃ anupubbagambhīraṃ sopānaphalakasadisaṃ titthaṃ bhaveyya, yaṃ paṭipanno sukheneva taṃ nadiṃ vā taḷākaṃ vā ajjhogāhetvā nhāyeyya vā uttareyya vā, evameva kho, cunda, visamamaggavisamatitthasadisāya vihiṃsāya samannāgatassa vihiṃsakapuggalassa samamaggasamatitthasadisā avihiṃsā hoti parikkamanāya| yatheva hi visamamaggatitthaparivajjanatthāya samo maggo ca titthañca paṭiyattaṃ, evaṃ vihiṃsāparivajjanatthāya avihiṃsā paṭiyattā, yaṃ paṭipanno sukheneva manussagatiṃ vā devagatiṃ vā ajjhogāhetvā sampattiṃ vā anubhaveyya uttareyya vā lokā| eteneva upāyena sabbapadāni yojetabbāni|</p>

<p rend="bodytext" n="86"><hi rend="paranum">86</hi><hi rend="dot">.</hi> evaṃ tasseva hitādhigamāya maggabhāvaṃ dassetvā idāni uparibhāgaṅgamanīyataṃ dassento, <hi rend="bold">seyyathāpī</hi>tiādimāha|</p>

<p rend="bodytext">tassattho, yathā nāma, cunda, ye keci akusalā dhammā paṭisandhiyā janakā vā ajanakā vā, dinnāyapi paṭisandhiyā vipākajanakā vā ajanakā vā, sabbe te jātivasena adhobhāgaṅgamanīyāti evaṃnāmāva honti, vipākakāle aniṭṭhākantavipākattā| yathā ca ye keci kusalā dhammā <pb ed="P" n="1.0193"/> paṭisandhiyā janakā vā ajanakā vā dinnāyapi paṭisandhiyā vipākajanakā vā ajanakā vā, sabbe te jātivasena uparibhāgaṅgamanīyāti evaṃnāmāva honti, vipākakāle iṭṭhakantavipākattā, evameva kho, cunda, vihiṃsakassa…pe.… uparibhāgāyāti| tatrāyaṃ opammasaṃsandanā – yathā sabbe akusalā adhobhāgaṅgamanīyā, evaṃ vihiṃsakassa <pb ed="V" n="1.0201"/> ekā vihiṃsāpi| yathā ca sabbe kusalā uparibhāgaṅgamanīyā, evaṃ avihiṃsakassa ekā avihiṃsāpi| eteneva upāyena akusalaṃ akusalena kusalañca kusalena upametabbaṃ, ayaṃ kirettha adhippāyoti|</p>

<p rend="bodytext" n="87"><hi rend="paranum">87</hi><hi rend="dot">.</hi> evaṃ tasseva sallekhassa uparibhāgaṅgamanīyataṃ dassetvā idāni parinibbāpane samatthabhāvaṃ dassetuṃ <hi rend="bold">so vata cundā</hi>tiādimāha| tattha <pb ed="M" n="1.0197"/> <hi rend="bold">so</hi>ti vuttappakārapuggalaniddeso| tassa yoti imaṃ uddesavacanaṃ āharitvā yo attanā palipapalipanno, so vata, cunda, paraṃ palipapalipannaṃ uddharissatīti evaṃ sabbapadesu sambandho veditabbo| <hi rend="bold">palipapalipanno</hi>ti gambhīrakaddame nimuggo vuccati, no ca kho ariyassa vinaye| ariyassa pana vinaye <hi rend="bold">palipa</hi>nti pañca kāmaguṇā vuccanti| <hi rend="bold">palipanno</hi>ti tattha nimuggo bālaputhujjano, tasmā evamettha atthayojanā veditabbā| yathā, cunda, koci puriso yāva nāsikaggā gambhīre kaddame nimuggo aparaṃ tattheva nimuggaṃ hatthe vā sīse vā gahetvā uddharissatīti netaṃ ṭhānaṃ vijjati, na hi taṃ kāraṇamatthi, yena so taṃ uddharitvā thale patiṭṭhapeyya, evameva yo attanā pañcakāmaguṇapalipe palipanno, so vata paraṃ tatheva palipapalipannaṃ uddharissatīti netaṃ ṭhānaṃ vijjati|</p>

<p rend="bodytext">tattha siyā ayuttametaṃ, puthujjanānampi bhikkhubhikkhunīupāsakupāsikānaṃ dhammadesanaṃ sutvā hontiyeva dhammaṃ abhisametāro, tasmā palipapalipanno uddharatīti, taṃ na tathā daṭṭhabbaṃ| bhagavāyeva hi tattha uddharati, pasaṃsāmattameva pana dhammakathikā labhanti raññā pahitalekhavācako viya| yathā hi rañño paccantajanapade pahitaṃ lekhaṃ tattha manussā lekhaṃ vācetuṃ ajānantā yo vācetuṃ jānāti, tena vācāpetvā tamatthaṃ sutvā ‘‘rañño āṇā’’ti ādarena sampādenti, na ca nesaṃ <pb ed="P" n="1.0194"/> hoti ‘‘lekhavācakassa ayaṃ āṇā’’ti| lekhavācako pana ‘‘vissaṭṭhāya vācāya vācesi anelagaḷāyā’’ti pasaṃsāmattameva labhati, evameva kiñcāpi sāriputtapabhutayo dhammakathikā dhammaṃ desenti, atha kho likhitapaṇṇavācako viya te honti| bhagavatoyeva pana sā dhammadesanā rañño āṇā viya| ye ca taṃ sutvā dhammaṃ abhisamenti, te bhagavāyeva uddharatīti veditabbā| dhammakathikā pana ‘‘vissaṭṭhāya vācāya dhammaṃ desenti anelagaḷāyā’’ti pasaṃsāmattameva labhantīti| tasmā yuttamevetanti| vuttavipariyāyena sukkapakkho veditabbo|</p>

<p rend="bodytext"><hi rend="bold">adanto</hi> <pb ed="V" n="1.0202"/> <hi rend="bold">avinīto aparinibbuto</hi>ti ettha pana anibbisatāya <hi rend="bold">adanto</hi>| asikkhitavinayatāya <hi rend="bold">avinīto</hi>| anibbutakilesatāya <hi rend="bold">aparinibbuto</hi>ti veditabbo| so tādiso paraṃ damessati, nibbisaṃ karissati<pb ed="M" n="1.0198"/>, vinessati vā tisso sikkhā sikkhāpessati, parinibbāpessati vā tassa kilese nibbāpessatīti netaṃ ṭhānaṃ vijjati| vuttavipariyāyena sukkapakkho veditabbo|</p>

<p rend="bodytext"><hi rend="bold">evameva kho, cunda, vihiṃsakassa…pe.… parinibbānāyā</hi>ti ettha pana evamattho veditabbo – yathā hi attanā apalipapalipanno paraṃ palipapalipannaṃ uddharissati, danto damessati, vinīto vinessati, parinibbuto parinibbāpessatīti ṭhānametaṃ vijjatīti| kiṃ pana tanti? apalipapalipannattaṃ, dantattaṃ vinītattaṃ parinibbutattañca, evameva kho, cunda, vihiṃsakassa purisapuggalassa avihiṃsā hoti parinibbānāya| kiṃ vuttaṃ hoti? yo attanā avihiṃsako, tassa yā avihiṃsā, ayaṃ yā esā vihiṃsakassa parassa vihiṃsā, tassā parinibbānāya hoti, attanā hi avihiṃsako parassa vihiṃsācetanaṃ nibbāpessatīti ṭhānametaṃ vijjati| kiṃ pana tanti? avihiṃsakattameva| yañhi yena attanā adhigataṃ hoti, so paraṃ tadatthāya samādapetuṃ sakkotīti|</p>

<p rend="bodytext">atha vā yathā attanā apalipanno danto vinīto parinibbuto paraṃ palipapalipannaṃ adantaṃ avinītaṃ aparinibbutañca uddharissati damessati vinessati parinibbāpessatīti ṭhānametaṃ vijjati, evameva vihiṃsakassa purisapuggalassa vihiṃsāpahānāya maggaṃ bhāvayato uppannā avihiṃsā hoti parinibbānāya| parinibbuto viya hi aparinibbutaṃ avihiṃsācetanāva vihiṃsācetanaṃ parinibbāpetuṃ <pb ed="P" n="1.0195"/> samatthā| etamatthaṃ dassento ‘‘evameva kho, cundā’’tiādimāhāti evamettha attho daṭṭhabbo| yathā cettha, evaṃ sabbapadesu| ativitthārabhayena pana anupadayojanā na katāti|</p>

<p rend="bodytext" n="88"><hi rend="paranum">88</hi><hi rend="dot">.</hi> evaṃ tassa parinibbāpane samatthabhāvaṃ dassetvā idāni taṃ desanaṃ nigametvā dhammapaṭipattiyaṃ niyojetuṃ <hi rend="bold">iti kho, cundā</hi>tiādimāha| tattha <hi rend="bold">sallekhapariyāyo</hi>ti sallekhakāraṇaṃ| esa nayo sabbattha ettha avihiṃsādayo eva vihiṃsādīnaṃ sallekhanato sallekhakāraṇaṃ<pb ed="V" n="1.0203"/>| tesaṃ vasena cittassa uppādetabbato cittupādakāraṇaṃ, vihiṃsādi, parikkamanassa hetuto parikkamanakāraṇaṃ, uparibhāganipphādanato uparibhāgakāraṇaṃ<pb ed="M" n="1.0199"/>, vihiṃsādīnaṃ parinibbāpanato parinibbānakāraṇanti veditabbā| <hi rend="bold">hitesinā</hi>ti hitaṃ esantena| <hi rend="bold">anukampakenā</hi>ti anukampamānena| <hi rend="bold">anukampaṃ upādāyā</hi>ti anukampaṃ cittena pariggahetvā, pariccātipi vuttaṃ hoti| <hi rend="bold">kataṃ vo taṃ mayā</hi>ti taṃ mayā ime pañca pariyāye dassentena tumhākaṃ kataṃ| ettakameva hi anukampakassa satthu kiccaṃ, yadidaṃ aviparītadhammadesanā| ito paraṃ pana paṭipatti nāma sāvakānaṃ kiccaṃ| tenāha <hi rend="bold">etāni, cunda, rukkhamūlāni…pe.… amhākaṃ anusāsanī</hi>ti|</p>

<p rend="bodytext">tattha ca <hi rend="bold">rukkhamūlānī</hi>ti iminā rukkhamūlasenāsanaṃ dasseti| <hi rend="bold">suññāgārānī</hi>ti iminā janavivittaṭṭhānaṃ| ubhayenāpi ca yogānurūpasenāsanamācikkhati, dāyajjaṃ niyyāteti| <hi rend="bold">jhāyathā</hi>ti ārammaṇūpanijjhānena aṭṭhatiṃsārammaṇāni, lakkhaṇūpanijjhānena ca aniccādito khandhāyatanādīni upanijjhāyatha, samathañca vipassanañca vaḍḍhethāti vuttaṃ hoti| <hi rend="bold">mā pamādatthā</hi>ti mā pamajjittha| <hi rend="bold">mā pacchā vippaṭisārino ahuvatthā</hi>ti ye hi pubbe daharakāle, ārogyakāle, sattasappāyādisampattikāle, satthu sammukhībhāvakāle ca yonisomanasikāravirahitā rattindivaṃ maṅgulabhattā hutvā seyyasukhaṃ middhasukhamanubhontā pamajjanti, te pacchā jarākāle, rogakāle, maraṇakāle, vipattikāle, satthu parinibbutakāle ca taṃ pubbe pamādavihāraṃ anussarantā, sappaṭisandhikālakiriyañca bhāriyaṃ sampassamānā vippaṭisārino honti, tumhe pana tādisā mā ahuvatthāti etamatthaṃ dassento āha ‘‘mā <pb ed="P" n="1.0196"/> pacchā vippaṭisārino ahuvatthā’’ti| <hi rend="bold">ayaṃ vo amhākaṃ anusāsanī</hi>ti ayaṃ amhākaṃ santikā ‘‘jhāyatha mā pamādatthā’’ti tumhākaṃ anusāsanī, ovādoti vuttaṃ hoti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">sallekhasuttavaṇṇanā niṭṭhitā|</p>

</xml>