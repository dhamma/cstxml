<xml src="s0203a-m112.xml">

<p rend="subhead"><readunit id="m112">2. chabbisodhanasuttavaṇṇanā</readunit></p>

<p rend="bodytext" n="98"><hi rend="paranum">98</hi><hi rend="dot">.</hi> <hi rend="bold">evaṃ</hi> <pb ed="V" n="4.0064"/><pb ed="P" n="4.0092"/> <hi rend="bold">me suta</hi>nti chabbisodhanasuttaṃ| tattha <hi rend="bold">khīṇā jātī</hi>tiādīsu ekenāpi padena aññā byākatāva hoti, dvīhipi| idha pana catūhi padehi aññabyākaraṇaṃ āgataṃ| <hi rend="bold">diṭṭhe diṭṭhavāditā</hi>tiādīsu yāya <pb ed="M" n="4.0063"/> cetanāya diṭṭhe diṭṭhaṃ meti vadati, sā diṭṭhe diṭṭhavāditā nāma| sesapadesupi eseva nayo| <hi rend="bold">ayamanudhammo</hi>ti ayaṃ sabhāvo| <hi rend="bold">abhinanditabba</hi>nti na kevalaṃ abhinanditabbaṃ, parinibbutassa panassa sabbopi khīṇāsavassa sakkāro kātabbo| <hi rend="bold">uttariṃ pañho</hi>ti sace panassa veyyākaraṇena asantuṭṭhā hotha, uttarimpi ayaṃ pañho pucchitabboti dasseti| ito paresupi tīsu vāresu ayameva nayo|</p>

<p rend="bodytext" n="99"><hi rend="paranum">99</hi><hi rend="dot">.</hi> <hi rend="bold">abala</hi>nti dubbalaṃ| <hi rend="bold">virāguna</hi>nti vigacchanasabhāvaṃ| <hi rend="bold">anassāsika</hi>nti assāsavirahitaṃ| <hi rend="bold">upāyūpādānā</hi>ti taṇhādiṭṭhīnametaṃ adhivacanaṃ| taṇhādiṭṭhiyo hi tebhūmakadhamme upentīti <hi rend="bold">upāyā,</hi> upādiyantīti <hi rend="bold">upādānā| cetaso adiṭṭhānābhinivesānusayā</hi>tipi tāsaṃyeva nāmaṃ| cittañhi taṇhādiṭṭhīhi sakkāyadhammesu tiṭṭhati adhitiṭṭhatīti taṇhādiṭṭhiyo <hi rend="bold">cetaso adhiṭṭhānā,</hi> tāhi taṃ abhinivisatīti <hi rend="bold">abhinivesā,</hi> tāhiyeva taṃ anusetīti <hi rend="bold">anusayā</hi>ti vuccanti| <hi rend="bold">khayā</hi> <pb ed="P" n="4.0093"/> <hi rend="bold">virāgā</hi>tiādīsu khayena virāgenāti attho| sabbāni cetāni aññamaññavevacanāneva|</p>

<p rend="bodytext" n="100"><hi rend="paranum">100</hi><hi rend="dot">.</hi> <hi rend="bold">pathavīdhātū</hi>ti patiṭṭhānadhātu| <hi rend="bold">āpodhātū</hi>ti ābandhanadhātu| <hi rend="bold">tejodhātū</hi>ti paripācanadhātu| <hi rend="bold">vāyodhātū</hi>ti vitthambhanadhātu| <hi rend="bold">ākāsadhātū</hi>ti asamphuṭṭhadhātu| <hi rend="bold">viññāṇadhātū</hi>ti vijānanadhātu| <hi rend="bold">na anattato upagacchi</hi>nti ahaṃ attāti attakoṭṭhāsena na upagamiṃ| <hi rend="bold">na ca pathavīdhātunissita</hi>nti pathavīdhātunissitā sesadhātuyo ca upādārūpañca arūpakkhandhā ca| tepi hi nissitavatthurūpānaṃ pathavīdhātunissitattā ekena pariyāyena pathavīdhātunissitāva| tasmā ‘‘na ca pathavīdhātunissita’’nti vadanto sesarūpārūpadhammepi attato na upagacchinti vadati| ākāsadhātunissitapade pana avinibbhogavasena sabbampi bhūtupādārūpaṃ <hi rend="bold">ākāsadhātunissitaṃ</hi> nāma<pb ed="V" n="4.0065"/>, tathā taṃnissitarūpavatthukā arūpakkhandhā| evaṃ idhāpi rūpārūpaṃ gahitameva hoti| viññāṇadhātunissitapade pana sahajātā tayo khandhā cittasamuṭṭhānarūpañca <hi rend="bold">viññāṇadhātunissita</hi>nti rūpārūpaṃ gahitameva hoti|</p>

<p rend="bodytext" n="101"><hi rend="paranum">101</hi><hi rend="dot">.</hi> <hi rend="bold">rūpe cakkhuviññāṇe cakkhuviññāṇaviññātabbesu dhammesū</hi>ti ettha yaṃ atīte cakkhudvārassa āpāthaṃ āgantvā niruddhaṃ, yañca anāgate āpāthaṃ <pb ed="M" n="4.0064"/> āgantvā nirujjhissati, yampi etarahi āgantvā niruddhaṃ, taṃ sabbaṃ rūpaṃ nāma| yaṃ pana atītepi āpāthaṃ anāgantvā niruddhaṃ, anāgatepi anāgantvā nirujjhissati, etarahipi anāgantvā niruddhaṃ, taṃ cakkhuviññāṇaviññātabbadhammesu saṅgahitanti vutte tipiṭakacūḷābhayatthero <pb ed="P" n="4.0094"/> āha – ‘‘imasmiṃ ṭhāne dvidhā karotha, upari chandovāre kinti karissatha, nayidaṃ labbhatī’’ti| tasmā tīsu kālesu āpāthaṃ āgataṃ vā anāgataṃ vā sabbampi taṃ rūpameva, cakkhuviññāṇasampayuttā pana tayo khandhā cakkhuviññāṇaviññātabbadhammāti veditabbā| ayañhettha attho ‘‘cakkhuviññāṇena saddhiṃ viññātabbesu dhammesū’’ti| <hi rend="bold">chando</hi>ti taṇhāchando| <hi rend="bold">rāgo</hi>ti sveva rajjanavasena rāgo| <hi rend="bold">nandī</hi>ti sveva abhinandanavasena nandī| <hi rend="bold">taṇhā</hi>ti sveva taṇhāyanavasena taṇhā| sesadvāresupi eseva nayo|</p>

<p rend="bodytext" n="102"><hi rend="paranum">102</hi><hi rend="dot">.</hi> <hi rend="bold">ahaṅkāramamaṅkāramānānusayā</hi>ti ettha ahaṅkāro māno, mamaṅkāro taṇhā, sveva mānānusayo| <hi rend="bold">āsavānaṃ khayañāṇāyā</hi>ti idaṃ pubbenivāsaṃ dibbacakkhuñca avatvā kasmā vuttaṃ? bhikkhū lokiyadhammaṃ na pucchanti, lokuttarameva pucchanti, tasmā pucchitapañhaṃyeva kathento evamāha| ekavissajjitasuttaṃ nāmetaṃ, chabbisodhanantipissa nāmaṃ| ettha hi cattāro vohārā pañca khandhā cha dhātuyo cha ajjhattikabāhirāni āyatanāni attano saviññāṇakakāyo paresaṃ saviññāṇakakāyoti ime cha koṭṭhāsā visuddhā, tasmā ‘‘chabbisodhaniya’’nti vuttaṃ| <hi rend="bold">parasamuddavāsittherā</hi> pana attano ca parassa ca viññāṇakakāyaṃ ekameva katvā catūhi <pb ed="P" n="4.0095"/> āhārehi saddhinti cha koṭṭhāse vadanti|</p>

<p rend="bodytext">ime pana cha koṭṭhāsā ‘‘kiṃ te adhigataṃ, kinti te adhigataṃ, kadā te adhigataṃ, kattha <pb ed="V" n="4.0066"/> te adhigataṃ, katame te kilesā pahīnā, katamesaṃ tvaṃ dhammānaṃ lābhī’’ti (pārā. 198) evaṃ vinayaniddesapariyāyena sodhetabbā|</p>

<p rend="bodytext">ettha hi <hi rend="bold">kiṃ te adhigata</hi>nti adhigamapucchā, jhānavimokkhādīsu sotāpattimaggādīsu vā kiṃ tayā adhigataṃ| <hi rend="bold">kinti te adhigata</hi>nti upāyapucchā| ayañhi etthādhippāyo – kiṃ tayā aniccalakkhaṇaṃ dhuraṃ katvā adhigataṃ, dukkhānattalakkhaṇesu aññataraṃ vā, kiṃ vā samādhivasena abhinivisitvā<pb ed="M" n="4.0065"/>, udāhu vipassanāvasena, tathā kiṃ rūpe abhinivisitvā, udāhu arūpe, kiṃ vā ajjhattaṃ abhinivisitvā, udāhu bahiddhāti| <hi rend="bold">kadā te adhigata</hi>nti kālapucchā, pubbaṇhamajjhanhikādīsu katarasmiṃ kāleti vuttaṃ hoti|</p>

<p rend="bodytext"><hi rend="bold">kattha te adhigata</hi>nti okāsapucchā, kismiṃ okāse, kiṃ rattiṭṭhāne divāṭṭhāne rukkhamūle maṇḍape katarasmiṃ vā vihāreti vuttaṃ hoti| <hi rend="bold">katame te kilesā pahīnā</hi>ti pahīnakilese pucchati, kataramaggavajjhā tava kilesā pahīnāti vuttaṃ hoti|</p>

<p rend="bodytext"><hi rend="bold">katamesaṃ tvaṃ dhammānaṃ lābhī</hi>ti paṭiladdhadhammapucchā, paṭhamamaggādīsu katamesaṃ tvaṃ dhammānaṃ lābhīti vuttaṃ hoti|</p>

<p rend="bodytext">tasmā idāni cepi koci bhikkhu uttarimanussadhammādhigamaṃ byākareyya, na so ettāvatāva sakkātabbo| imesu pana chasu ṭhānesu sodhanatthaṃ vattabbo ‘‘kiṃ te adhigataṃ, kiṃ jhānaṃ udāhu vimokkhādīsu aññatara’’nti? yo hi yena adhigato dhammo, so tassa pākaṭo hoti| sace ‘‘idaṃ nāma me adhigata’’nti vadati, tato ‘‘kinti te adhigata’’nti pucchitabbo| aniccalakkhaṇādīsu kiṃ dhuraṃ katvā, aṭṭhatiṃsāya vā ārammaṇesu <pb ed="P" n="4.0096"/> rūpārūpajjhattabahiddhādibhedesu vā dhammesu kena mukhena abhinivisitvāti? yo hi yassābhiniveso, so tassa pākaṭo hoti|</p>

<p rend="bodytext">sace pana ‘‘ayaṃ nāma me abhiniveso, evaṃ mayā adhigata’’nti vadati, tato ‘‘kadā te adhigata’’nti pucchitabbo, ‘‘kiṃ pubbaṇhe, udāhu majjhanhikādīsu aññatarasmiṃ kāle’’ti<pb ed="V" n="4.0067"/>? sabbesañhi attanā adhigatakālo pākaṭo hoti| sace ‘‘amukasmiṃ nāma me kāle adhigata’’nti vadati, tato ‘‘kattha te adhigata’’nti pucchitabbo, ‘‘kiṃ divāṭṭhāne, udāhu rattiṭṭhānādīsu aññatarasmiṃ okāse’’ti? sabbesañhi attanā adhigatokāso pākaṭo hoti| sace ‘‘amukasmiṃ nāma me okāse adhigata’’nti vadati, tato ‘‘katame te kilesā pahīnā’’ti pucchitabbo, ‘‘kiṃ paṭhamamaggavajjhā, udāhu dutiyādimaggavajjhā’’ti? sabbesañhi attanā adhigatamaggena pahīnakilesā pākaṭā honti|</p>

<p rend="bodytext">sace <pb ed="M" n="4.0066"/> ‘‘ime nāma me kilesā pahīnā’’ti vadati, tato ‘‘katamesaṃ tvaṃ dhammānaṃ lābhī’’ti pucchitabbo, ‘‘kiṃ sotāpattimaggassa, udāhu sakadāgāmimaggādīsu aññatarassā’’ti? sabbesañhi attanā adhigatadhammo pākaṭo hoti| sace ‘‘imesaṃ nāmāhaṃ dhammānaṃ lābhī’’ti vadati, ettāvatāpissa vacanaṃ na saddhātabbaṃ| bahussutā hi uggahaparipucchākusalā bhikkhū imāni cha ṭhānāni sodhetuṃ sakkonti| imassa bhikkhuno āgamanapaṭipadā sodhetabbā, yadi āgamanapaṭipadā na sujjhati, ‘‘imāya paṭipadāya lokuttaradhammā nāma na labbhantī’’ti apanetabbo|</p>

<p rend="bodytext">yadi panassa āgamanapaṭipadā sujjhati, ‘‘dīgharattaṃ tīsu sikkhāsu appamatto jāgariyamanuyutto catūsu paccayesu alaggo ākāse pāṇisamena cetasā viharatī’’ti paññāyati, tassa bhikkhuno byākaraṇaṃ paṭipadāya <pb ed="P" n="4.0097"/> saddhiṃ saṃsandati sameti| ‘‘seyyathāpi nāma gaṅgodakaṃ yamunodakena saddhiṃ saṃsandati sameti, evameva supaññattā tena bhagavatā sāvakānaṃ nibbānagāminī paṭipadā saṃsandati sameti nibbānañca paṭipadā cā’’ti (dī. ni. 2.296) vuttasadisaṃ hoti|</p>

<p rend="bodytext">apica kho ettakenāpi sakkāro na kātabbo| kasmā? ekaccassa hi puthujjanassāpi sato khīṇāsavapaṭipattisadisā paṭipadā hoti| tasmā so bhikkhu tehi tehi upāyehi uttāsetabbo| khīṇāsavassa nāma asaniyāpi matthake patamānāya bhayaṃ vā chambhitattaṃ vā lomahaṃso vā na hoti, puthujjanassa appamattakenāpi hoti|</p>

<p rend="bodytext">tatrimāni <pb ed="V" n="4.0068"/> vatthūni – dīghabhāṇakabhayatthero kira ekaṃ piṇḍapātikaṃ pariggahetuṃ asakkonto daharassa saññaṃ adāsi| so taṃ nhāyamānaṃ kalyāṇīnadīmukhadvāre nimujjitvā pāde aggahesi| piṇḍapātiko kumbhīloti saññāya mahāsaddamakāsi, tadā naṃ puthujjanoti sañjāniṃsu| candamukhatissarājakāle pana mahāvihāre saṅghatthero khīṇāsavo dubbalacakkhuko vihāreyeva acchi| rājā theraṃ pariggaṇhissāmīti bhikkhūsu bhikkhācāraṃ gatesu appasaddo upasaṅkamitvā sappo viya pāde aggahesi| thero silāthambho viya niccalo hutvā ko etthāti āha<pb ed="M" n="4.0067"/>? ahaṃ, bhante, tissoti| sugandhaṃ vāyasi no tissāti? evaṃ khīṇāsavassa bhayaṃ nāma natthīti|</p>

<p rend="bodytext">ekacco pana puthujjanopi atisūro hoti nibbhayo| so rañjanīyena ārammaṇena pariggaṇhitabbo| vasabharājāpi hi ekaṃ theraṃ pariggaṇhamāno ghare nisīdāpetvā tassa <pb ed="P" n="4.0098"/> santike badarasāḷavaṃ maddamāno nisīdi| mahātherassa kheḷo cali, tato therassa puthujjanabhāvo āvibhūto| khīṇāsavassa hi rasataṇhā nāma suppahīnā, dibbesupi rasesu nikanti nāma na hoti| tasmā imehi upāyehi pariggahetvā sacassa bhayaṃ vā chambhitattaṃ vā lomahaṃso vā rasataṇhā vā uppajjati, na tvaṃ arahāti apanetabbo| sace pana abhīrū acchambhī anutrāsī hutvā sīho viya nisīdati, dibbārammaṇepi nikantiṃ na janeti| ayaṃ bhikkhu sampannaveyyākaraṇo samantā rājarājamahāmattādīhi pesitaṃ sakkāraṃ arahatīti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">chabbisodhanasuttavaṇṇanā niṭṭhitā|</p>

</xml>