<xml src="s0202a-m60.xml">

<p rend="subhead"><readunit id="m60">10. apaṇṇakasuttavaṇṇanā</readunit></p>

<p rend="bodytext" n="92"><hi rend="paranum">92</hi><hi rend="dot">.</hi> <hi rend="bold">evaṃ</hi> <pb ed="V" n="3.0084"/> <hi rend="bold">me suta</hi>nti apaṇṇakasuttaṃ| tattha <hi rend="bold">cārika</hi>nti aturitacārikaṃ|</p>

<p rend="bodytext" n="93"><hi rend="paranum">93</hi><hi rend="dot">.</hi> <hi rend="bold">atthi pana vo gahapatayo</hi>ti kasmā āha? so kira gāmo aṭavidvāre niviṭṭho| nānāvidhā samaṇabrāhmaṇā divasaṃ maggaṃ <pb ed="P" n="3.0116"/> gantvā sāyaṃ taṃ gāmaṃ vāsatthāya upenti, tesaṃ te manussā mañcapīṭhāni pattharitvā pāde dhovitvā pāde makkhetvā kappiyapānakāni datvā punadivase nimantetvā dānaṃ denti| te pasannacittā tehi saddhiṃ sammantayamānā evaṃ vadanti ‘‘atthi pana vo gahapatayo kiñci dassanaṃ gahita’’nti? natthi, bhanteti| ‘‘gahapatayo vinā dassanena loko na niyyāti, ekaṃ dassanaṃ ruccitvā khamāpetvā gahetuṃ vaṭṭati, ‘sassato loko’ti dassanaṃ gaṇhathā’’ti vatvā pakkantā| aparadivase aññe āgatā| tepi tatheva pucchiṃsu| te tesaṃ ‘‘āma, bhante, purimesu divasesu tumhādisā samaṇabrāhmaṇā āgantvā ‘sassato loko’ti amhe idaṃ dassanaṃ gāhāpetvā gatā’’ti ārocesuṃ| ‘‘te bālā kiṃ jānanti? ‘ucchijjati ayaṃ loko’ti ucchedadassanaṃ gaṇhathā’’ti evaṃ tepi ucchedadassanaṃ gaṇhāpetvā pakkantā| etenupāyena aññe ekaccasassataṃ, aññe antānantaṃ<pb ed="M" n="3.0082"/>, aññe amarāvikkhepanti evaṃ dvāsaṭṭhi diṭṭhiyo uggaṇhāpesuṃ| te pana ekadiṭṭhiyampi patiṭṭhātuṃ nāsakkhiṃsu| sabbapacchā bhagavā agamāsi| so tesaṃ hitatthāya pucchanto ‘‘atthi pana vo gahapatayo’’tiādimāha| tattha <hi rend="bold">ākāravatī</hi>ti kāraṇavatī sahetukā| <hi rend="bold">apaṇṇako</hi>ti aviraddho advejjhagāmī ekaṃsagāhiko|</p>

<p rend="bodytext" n="94"><hi rend="paranum">94</hi><hi rend="dot">.</hi> <hi rend="bold">natthi dinna</hi>ntiādi dasavatthukā micchādiṭṭhi heṭṭhā sāleyyakasutte vitthāritā| tathā tabbipaccanīkabhūtā sammādiṭṭhi|</p>

<p rend="bodytext" n="95"><hi rend="paranum">95</hi><hi rend="dot">.</hi> <hi rend="bold">nekkhamme ānisaṃsa</hi>nti yo nesaṃ akusalato nikkhantabhāve ānisaṃso, yo ca vodānapakkho visuddhipakkho, taṃ na passantīti attho| <hi rend="bold">asaddhammasaññattī</hi>ti <pb ed="P" n="3.0117"/> abhūtadhammasaññāpanā<pb ed="V" n="3.0085"/>| <hi rend="bold">attānukkaṃsetī</hi>ti ṭhapetvā maṃ ko añño attano dassanaṃ pare gaṇhāpetuṃ sakkotīti attānaṃ ukkhipati| <hi rend="bold">paraṃ vambhetī</hi>ti ettakesu janesu ekopi attano dassanaṃ pare gaṇhāpetuṃ na sakkotīti evaṃ paraṃ heṭṭhā khipati| <hi rend="bold">pubbeva kho panā</hi>ti pubbe micchādassanaṃ gaṇhantasseva susīlyaṃ pahīnaṃ hoti, dussīlabhāvo paccupaṭṭhito| <hi rend="bold">evamassime</hi>ti evaṃ assa ime micchādiṭṭhiādayo satta| aparāparaṃ uppajjanavasena pana teyeva micchādiṭṭhipaccayā aneke pāpakā akusalā dhammā uppajjanti nāma|</p>

<p rend="bodytext"><hi rend="bold">tatrā</hi>ti tāsu tesaṃ samaṇabrāhmaṇānaṃ laddhīsu| <hi rend="bold">kaliggaho</hi>ti parājayaggāho| <hi rend="bold">dussamatto samādinno</hi>ti duggahito dupparāmaṭṭho| <hi rend="bold">ekaṃsaṃ pharitvā tiṭṭhatī</hi>ti ekantaṃ ekakoṭṭhāsaṃ sakavādameva pharitvā adhimuccitvā tiṭṭhati, ‘‘sace kho natthi paro loko’’ti evaṃ santeyeva sotthibhāvāvaho hoti| <hi rend="bold">riñcatī</hi>ti vajjeti|</p>

<p rend="bodytext" n="96"><hi rend="paranum">96</hi><hi rend="dot">.</hi> <hi rend="bold">saddhammasaññattī</hi>ti bhūtadhammasaññāpanā|</p>

<p rend="bodytext"><hi rend="bold">kaṭaggaho</hi>ti jayaggāho| <hi rend="bold">susamatto samādinno</hi>ti suggahito suparāmaṭṭho| <hi rend="bold">ubhayaṃsaṃ</hi> <pb ed="P" n="3.0118"/> <hi rend="bold">pharitvā tiṭṭhatī</hi>ti ubhayantaṃ ubhayakoṭṭhāsaṃ sakavādaṃ paravādañca pharitvā adhimuccitvā tiṭṭhati ‘‘sace kho atthi paro loko’’ti evaṃ santepi ‘‘sace kho natthi paro loko’’ti evaṃ santepi sotthibhāvāvaho hoti| paratopi ekaṃsubhayaṃsesu imināva nayena attho veditabbo|</p>

<p rend="bodytext" n="97"><hi rend="paranum">97</hi><hi rend="dot">.</hi> <hi rend="bold">karoto</hi>ti <pb ed="M" n="3.0083"/> sahatthā karontassa| <hi rend="bold">kārayato</hi>ti āṇattiyā kārentassa| <hi rend="bold">chindato</hi>ti paresaṃ hatthādīni chindantassa| <hi rend="bold">pacato</hi>ti daṇḍena pīḷentassa vā tajjentassa vā| <hi rend="bold">socayato</hi>ti parassa bhaṇḍaharaṇādīhi sokaṃ sayaṃ karontassapi parehi kārentassapi| <hi rend="bold">kilamato</hi>ti āhārūpaccheda-bandhanāgārappavesanādīhi sayaṃ kilamantassāpi parehi kilamāpentassāpi| <hi rend="bold">phandato phandāpayato</hi>ti paraṃ phandantaṃ phandanakāle sayampi phandato parampi phandāpayato| <hi rend="bold">pāṇamatipātayato</hi>ti pāṇaṃ hanantassapi hanāpentassapi| evaṃ sabbattha karaṇakārāpanavaseneva attho veditabbo|</p>

<p rend="bodytext"><hi rend="bold">sandhi</hi>nti <pb ed="V" n="3.0086"/> gharasandhiṃ| <hi rend="bold">nillopa</hi>nti mahāvilopaṃ| <hi rend="bold">ekāgārika</hi>nti ekameva gharaṃ parivāretvā vilumpanaṃ| <hi rend="bold">paripanthe</hi> <pb ed="P" n="3.0119"/> <hi rend="bold">tiṭṭhato</hi>ti āgatāgatānaṃ acchindanatthaṃ magge tiṭṭhato| <hi rend="bold">karoto na karīyati pāpa</hi>nti yaṃkiñci pāpaṃ karomīti saññāya karotopi pāpaṃ na karīyati, natthi pāpaṃ| sattā pana karomāti evaṃsaññino hontīti attho| <hi rend="bold">khurapariyantenā</hi>ti khuraneminā, khuradhārasadisapariyantena vā| <hi rend="bold">ekaṃ maṃsakhala</hi>nti ekaṃ maṃsarāsiṃ| <hi rend="bold">puñja</hi>nti tasseva vevacanaṃ| <hi rend="bold">tatonidāna</hi>nti ekamaṃsakhalakaraṇanidānaṃ| dakkhiṇatīre manussā kakkhaḷā dāruṇā, te sandhāya <hi rend="bold">hananto</hi>tiādi vuttaṃ| uttaratīre saddhā honti pasannā buddhamāmakā dhammamāmakā saṅghamāmakā, te sandhāya <hi rend="bold">dadanto</hi>tiādi vuttaṃ|</p>

<p rend="bodytext">tattha <hi rend="bold">yajanto</hi>ti mahāyāgaṃ karonto| <hi rend="bold">damenā</hi>ti indriyadamena uposathakammena| <hi rend="bold">saṃyamenā</hi>ti sīlasaṃyamena| <hi rend="bold">saccavajjenā</hi>ti saccavacanena| <hi rend="bold">āgamo</hi>ti āgamanaṃ, pavattīti attho| sabbathāpi pāpapuññānaṃ kiriyameva paṭikkhipanti| sukkapakkhopi vuttanayeneva veditabbo| sesamettha purimavāre vuttasadisameva|</p>

<p rend="bodytext" n="100"><hi rend="paranum">100</hi><hi rend="dot">.</hi> <hi rend="bold">natthi hetu natthi paccayo</hi>ti ettha paccayo hetuvevacanaṃ| ubhayenāpi vijjamānakameva kāyaduccaritādisaṃkilesapaccayaṃ kāyasucaritādivisuddhipaccayaṃ paṭikkhipanti| <hi rend="bold">natthi</hi> <pb ed="P" n="3.0120"/> <hi rend="bold">balaṃ, natthi vīriyaṃ, natthi purisathāmo, natthi purisaparakkamo</hi>ti sattānaṃ saṃkilesituṃ vā visujjhituṃ vā <pb ed="M" n="3.0084"/> balaṃ vā vīriyaṃ vā purisena kātabbo nāma purisathāmo vā purisaparakkamo vā natthi|</p>

<p rend="bodytext"><hi rend="bold">sabbe sattā</hi>ti oṭṭhagoṇagadrabhādayo anavasese nidassenti| <hi rend="bold">sabbe pāṇā</hi>ti ekindriyo pāṇo dvindriyo pāṇoti ādivasena vadanti| <hi rend="bold">sabbe bhūtā</hi>ti aṇḍakosavatthikosesu bhūte sandhāya vadanti| <hi rend="bold">sabbe jīvā</hi>ti sāliyavagodhumādayo sandhāya vadanti| tesu hete viruhanabhāvena jīvasaññino| <hi rend="bold">avasā abalā avīriyā</hi>ti tesaṃ attano vaso vā balaṃ vā vīriyaṃ vā natthi| <hi rend="bold">niyatisaṅgatibhāvapariṇatā</hi>ti ettha <hi rend="bold">niyatī</hi>ti niyatatā| <hi rend="bold">saṅgatī</hi>ti channaṃ abhijātīnaṃ tattha tattha gamanaṃ| <hi rend="bold">bhāvo</hi>ti sabhāvoyeva| evaṃ niyatiyā ca saṅgatiyā ca bhāvena ca pariṇatā nānappakārataṃ pattā| yena hi yathā bhavitabbaṃ, so tatheva bhavati| yena no <pb ed="V" n="3.0087"/> bhavitabbaṃ, so na bhavatīti dassenti| <hi rend="bold">chasvevābhijātīsū</hi>ti chasu eva abhijātīsu ṭhatvā sukhañca dukkhañca paṭisaṃvedenti, aññā sukhadukkhabhūmi natthīti dassenti|</p>

<p rend="bodytext">tattha cha abhijātiyo <pb ed="P" n="3.0121"/> nāma kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti| tattha sākuṇiko sūkariko luddo macchaghātako coro coraghātako, ye vā panaññepi keci kurūrakammantā, ayaṃ kaṇhābhijāti nāma| bhikkhū nīlābhijātīti vadanti| te kira catūsu paccayesu kaṇṭake pakkhipitvā khādanti| ‘‘bhikkhū ca kaṇṭakavuttino’’ti ayañhi nesaṃ pāḷiyeva| atha vā kaṇṭakavuttikā evaṃ nāma eke pabbajitāti vadanti| ‘‘samaṇakaṇṭakavuttikā’’tipi hi nesaṃ pāḷi| lohitābhijāti nāma nigaṇṭhā ekasāṭakāti vadanti| ime kira purimehi dvīhi paṇḍaratarā| gihī acelakasāvakā haliddābhijātīti vadanti| iti attano paccayadāyake nigaṇṭhehipi jeṭṭhakatare karonti| nando, vaccho, saṅkicco, ayaṃ sukkābhijātīti vadanti| te kira purimehi catūhi paṇḍaratarā| ājīvake pana paramasukkābhijātīti vadanti| te kira sabbehi paṇḍaratarā|</p>

<p rend="bodytext">tattha <pb ed="M" n="3.0085"/> sabbe sattā paṭhamaṃ sākuṇikādayova honti, tato visujjhamānā sakyasamaṇā honti, tato visujjhamānā nigaṇṭhā, tato ājīvakasāvakā, tato nandādayo, tato ājīvakāti ayametesaṃ laddhi| sukkapakkho vuttapaccanīkena veditabbo| sesamidhāpi purimavāre vuttasadisameva|</p>

<p rend="bodytext">imāsu pana tīsu diṭṭhīsu natthikadiṭṭhi vipākaṃ paṭibāhati, akiriyadiṭṭhi kammaṃ paṭibāhati, ahetukadiṭṭhi ubhayampi paṭibāhati| tattha kammaṃ paṭibāhantenāpi vipāko paṭibāhito hoti, vipākaṃ paṭibāhantenāpi kammaṃ paṭibāhitaṃ| iti sabbepete <pb ed="P" n="3.0122"/> atthato ubhayapaṭibāhakā natthikavādā ceva ahetukavādā akiriyavādā ca honti| ye pana tesaṃ laddhiṃ gahetvā rattiṭṭhāne divāṭṭhāne nisinnā sajjhāyanti vīmaṃsanti, tesaṃ – ‘‘natthi dinnaṃ natthi yiṭṭhaṃ, karoto na kariyati pāpaṃ, natthi hetu natthi paccayo’’ti tasmiṃ ārammaṇe micchāsati santiṭṭhati<pb ed="V" n="3.0088"/>, cittaṃ ekaggaṃ hoti, javanāni javanti, paṭhamajavane satekicchā honti, tathā dutiyādīsu| sattame buddhānampi atekicchā anivattino ariṭṭhakaṇṭakasadisā|</p>

<p rend="bodytext">tattha koci ekaṃ dassanaṃ okkamati, koci dve, koci tīṇipi, ekasmiṃ okkantepi dvīsu tīsu okkantesupi niyatamicchādiṭṭhikova hoti, patto saggamaggāvaraṇañceva mokkhamaggāvaraṇañca, abhabbo tassa attabhāvassa anantaraṃ saggampi gantuṃ, pageva mokkhaṃ| vaṭṭakhāṇu nāmesa satto pathavīgopako| kiṃ panesa ekasmiṃyeva attabhāve niyato hoti, udāhu aññasmimpīti? ekasmiññeva niyato, āsevanavasena pana bhavantarepi taṃ taṃ diṭṭhiṃ rocetiyeva| evarūpassa hi yebhuyyena bhavato vuṭṭhānaṃ nāma natthi|</p>

<p rend="gatha1">tasmā akalyāṇajanaṃ, āsīvisamivoragaṃ|</p>

<p rend="gathalast">ārakā parivajjeyya, bhūtikāmo vicakkhaṇoti||</p>

<p rend="bodytext" n="103"><hi rend="paranum">103</hi><hi rend="dot">.</hi> <hi rend="bold">natthi sabbaso āruppā</hi>ti arūpabrahmaloko nāma sabbākārena natthi| <hi rend="bold">manomayā</hi>ti jhānacittamayā| <hi rend="bold">saññāmayā</hi>ti arūpajjhānasaññāya saññāmayā| <hi rend="bold">rūpānaṃyeva nibbidāya virāgāya nirodhāya paṭipanno hotī</hi>ti ayaṃ lābhī vā hoti takkī vā| lābhī nāma rūpāvacarajjhānalābhī| tassa rūpāvacare kaṅkhā natthi, arūpāvacaraloke atthi<pb ed="M" n="3.0086"/>| so – ‘‘ahaṃ āruppā atthīti vadantānampi <pb ed="P" n="3.0123"/> natthīti vadantānampi suṇāmi, atthi natthīti pana na jānāmi| catutthajjhānaṃ padaṭṭhānaṃ katvā arūpāvacarajjhānaṃ nibbattessāmi| sace āruppā atthi, tattha nibbattissāmi, sace natthi, rūpāvacarabrahmaloke nibbattissāmi| evaṃ me apaṇṇako dhammo apaṇṇakova aviraddhova bhavissatī’’ti tathā paṭipajjati| takkī pana appaṭiladdhajjhāno, tassāpi rūpajjhāne kaṅkhā natthi, arūpaloke pana atthi| so – ‘‘ahaṃ āruppā atthīti vadantānampi natthīti vadantānampi suṇāmi, atthi natthīti pana na jānāmi| kasiṇaparikammaṃ katvā catutthajjhānaṃ nibbattetvā taṃ padaṭṭhānaṃ katvā arūpāvacarajjhānaṃ nibbattessāmi| sace āruppā atthi, tattha nibbattissāmi| sace natthi, rūpāvacarabrahmaloke nibbattissāmi| evaṃ me apaṇṇako dhammo apaṇṇakova aviraddhova bhavissatī’’ti tathā paṭipajjati|</p>

<p rend="bodytext" n="104"><hi rend="paranum">104</hi><hi rend="dot">.</hi> <hi rend="bold">bhavanirodho</hi>ti <pb ed="V" n="3.0089"/> nibbānaṃ| <hi rend="bold">sārāgāya santike</hi>ti rāgavasena vaṭṭe rajjanassa santike| <hi rend="bold">saṃyogāyā</hi>ti taṇhāvasena saṃyojanatthāya| <hi rend="bold">abhinandanāyā</hi>ti taṇhādiṭṭhivasena abhinandanāya| <hi rend="bold">paṭipanno hotī</hi>ti ayampi lābhī vā hoti takkī vā| lābhī nāma aṭṭhasamāpattilābhī| tassa āruppe kaṅkhā natthi, nibbāne atthi| so – ‘‘ahaṃ nirodho atthītipi natthītipi suṇāmi, sayaṃ na jānāmi| samāpattiṃ pādakaṃ katvā vipassanaṃ vaḍḍhessāmi| sace nirodho bhavissati, arahattaṃ patvā parinibbāyissāmi| no ce bhavissati, āruppe nibbattissāmī’’ti evaṃ paṭipajjati| takkī pana ekasamāpattiyāpi na lābhī, āruppe panassa kaṅkhā natthi, bhavanirodhe atthi| so – ‘‘ahaṃ nirodho atthītipi natthītipi suṇāmi, sayaṃ na jānāmi, kasiṇaparikammaṃ katvā aṭṭhasamāpattiyo nibbattetvā samāpattipadaṭṭhānaṃ vipassanaṃ vaḍḍhessāmi| sace nirodho bhavissati, arahattaṃ patvā parinibbāyissāmi| no ce bhavissati, āruppe nibbattissāmī’’ti evaṃ paṭipajjati| etthāha <pb ed="P" n="3.0124"/> – ‘‘atthi dinnantiādīni tāva apaṇṇakāni bhavantu, natthi dinnantiādīni pana kathaṃ apaṇṇakānī’’ti| gahaṇavasena| tāni hi apaṇṇakaṃ apaṇṇakanti evaṃ gahitattā apaṇṇakāni nāma jātāni|</p>

<p rend="bodytext" n="105"><hi rend="paranum">105</hi><hi rend="dot">.</hi> <hi rend="bold">cattārome</hi>ti <pb ed="M" n="3.0087"/> ayaṃ pāṭiekko anusandhi| natthikavādo, ahetukavādo akiriyavādo, āruppā natthi nirodho natthīti evaṃvādino ca dveti ime pañca puggalā heṭṭhā tayo puggalāva honti| atthikavādādayo pañca eko catutthapuggalova hoti| etamatthaṃ dassetuṃ bhagavā imaṃ desanaṃ ārabhi| tattha sabbaṃ atthato uttānamevāti|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">apaṇṇakasuttavaṇṇanā niṭṭhitā|</p>

<p rend="centre">paṭhamavaggavaṇṇanā niṭṭhitā|</p>
<vaggaend/>


</xml>