<xml src="s0304m-s37.xml">

<div id="sn4_3" n="sn4_3" type="samyutta">
<head rend="chapter"><pgroup id="s37"/><readunit id="s37">3. mātugāmasaṃyuttaṃ</readunit></head>

<p rend="title">1. paṭhamapeyyālavaggo</p>

<p rend="subhead" sid="1">1. mātugāmasuttaṃ</p>

<p n="280"> ‘‘pañcahi<pb ed="T" n="4.0296"/><pb ed="V" n="2.0233"/><pb ed="M" n="2.0436"/>, bhikkhave, aṅgehi samannāgato mātugāmo ekantamanāpo hoti purisassa| katamehi pañcahi? na ca rūpavā hoti, na ca bhogavā hoti, na ca sīlavā hoti, alaso ca hoti, pajañcassa na labhati – imehi kho, bhikkhave, pañcahi aṅgehi samannāgato mātugāmo ekantamanāpo hoti purisassa| pañcahi, bhikkhave, aṅgehi samannāgato mātugāmo ekantamanāpo hoti purisassa| katamehi pañcahi? rūpavā ca hoti, bhogavā ca hoti, sīlavā ca hoti, dakkho ca hoti analaso, pajañcassa labhati – imehi kho, bhikkhave, pañcahi aṅgehi samannāgato mātugāmo ekantamanāpo hoti purisassā’’ti| paṭhamaṃ|</p>

<p rend="subhead" sid="2">2. purisasuttaṃ</p>

<p n="281"> ‘‘pañcahi, bhikkhave, aṅgehi samannāgato puriso ekantamanāpo hoti mātugāmassa| katamehi pañcahi? na ca rūpavā hoti, na ca bhogavā hoti, na ca sīlavā hoti, alaso ca hoti, pajañcassa na labhati – imehi kho, bhikkhave, pañcahi <pb ed="P" n="4.0239"/> aṅgehi samannāgato puriso ekantamanāpo hoti mātugāmassa| pañcahi, bhikkhave, aṅgehi samannāgato puriso ekantamanāpo hoti mātugāmassa| katamehi pañcahi? rūpavā ca hoti, bhogavā ca hoti, sīlavā ca hoti, dakkho ca hoti analaso, pajañcassa labhati – imehi <pb ed="V" n="2.0234"/> kho, bhikkhave, pañcahi aṅgehi samannāgato puriso <pb ed="T" n="4.0297"/> ekantamanāpo hoti mātugāmassā’’ti| dutiyaṃ|</p>

<p rend="subhead" sid="3">3. āveṇikadukkhasuttaṃ</p>

<p n="282"> ‘‘pañcimāni, bhikkhave, mātugāmassa āveṇikāni dukkhāni, yāni mātugāmo paccanubhoti, aññatreva purisehi| katamāni pañca? idha, bhikkhave<pb ed="M" n="2.0437"/>, mātugāmo daharova samāno patikulaṃ gacchati, ñātakehi vinā hoti| idaṃ, bhikkhave, mātugāmassa paṭhamaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi| puna caparaṃ, bhikkhave, mātugāmo utunī hoti| idaṃ, bhikkhave, mātugāmassa dutiyaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi| puna caparaṃ, bhikkhave, mātugāmo gabbhinī hoti| idaṃ, bhikkhave, mātugāmassa tatiyaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi| puna caparaṃ, bhikkhave, mātugāmo vijāyati| idaṃ, bhikkhave, mātugāmassa catutthaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi| puna caparaṃ, bhikkhave, mātugāmo purisassa pāricariyaṃ upeti| idaṃ kho, bhikkhave, mātugāmassa pañcamaṃ āveṇikaṃ dukkhaṃ, yaṃ mātugāmo paccanubhoti, aññatreva purisehi| imāni kho, bhikkhave, pañca mātugāmassa āveṇikāni dukkhāni, yāni mātugāmo paccanubhoti, aññatreva purisehī’’ti| tatiyaṃ|</p>

<p rend="subhead" sid="4">4. tīhidhammehisuttaṃ</p>

<p n="283"> ‘‘tīhi<pb ed="T" n="4.0298"/><pb ed="P" n="4.0240"/>, bhikkhave, dhammehi samannāgato mātugāmo yebhuyyena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati| katamehi tīhi? idha, bhikkhave, mātugāmo pubbaṇhasamayaṃ maccheramalapariyuṭṭhitena cetasā agāraṃ ajjhāvasati| majjhanhikasamayaṃ issāpariyuṭṭhitena cetasā agāraṃ ajjhāvasati| sāyanhasamayaṃ kāmarāgapariyuṭṭhitena cetasā agāraṃ ajjhāvasati| imehi kho, bhikkhave, tīhi dhammehi samannāgato mātugāmo yebhuyyena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti| catutthaṃ|</p>

<p rend="subhead" sid="5">5. kodhanasuttaṃ</p>

<p n="284"> atha <pb ed="V" n="2.0235"/> kho āyasmā anuruddho yena bhagavā tenupasaṅkami; upasaṅkamitvā ekamantaṃ nisīdi| ekamantaṃ nisinno kho āyasmā anuruddho bhagavantaṃ etadavoca – ‘‘idhāhaṃ, bhante, mātugāmaṃ passāmi dibbena cakkhunā visuddhena atikkantamānusakena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantaṃ| katīhi nu kho, bhante, dhammehi samannāgato mātugāmo <pb ed="M" n="2.0438"/> kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti?</p>

<p>‘‘pañcahi kho, anuruddha, dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, kodhano ca hoti, duppañño ca hoti – imehi kho, anuruddha, pañcahi dhammehi samannāgato <pb ed="P" n="4.0241"/> mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti| pañcamaṃ|</p>

<p rend="subhead" sid="6">6. upanāhīsuttaṃ</p>

<p n="285"> ‘‘pañcahi<pb ed="T" n="4.0299"/>, anuruddha, dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, upanāhī ca hoti, duppañño ca hoti – imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti| chaṭṭhaṃ|</p>

<p rend="subhead" sid="7">7. issukīsuttaṃ</p>

<p n="286"> ‘‘pañcahi, anuruddha, dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, issukī ca hoti, duppañño ca hoti – imehi kho<pb ed="V" n="2.0236"/>, anuruddha, pañcahi dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti| sattamaṃ|</p>

<p rend="subhead" sid="8">8. maccharīsuttaṃ</p>

<p n="287"> ‘‘pañcahi, anuruddha, dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, maccharī ca hoti, duppañño ca hoti – imehi kho, anuruddha, pañcahi <pb ed="M" n="2.0439"/> dhammehi samannāgato mātugāmo…pe.… apāyaṃ duggatiṃ vinipātaṃ nirayaṃ upapajjatī’’ti| aṭṭhamaṃ|</p>

<p rend="subhead" sid="9">9. aticārīsuttaṃ</p>

<p n="288"> ‘‘pañcahi<pb ed="T" n="4.0300"/><pb ed="P" n="4.0242"/>, anuruddha, dhammehi samannāgato mātugāmo…pe.… apāyaṃ duggatiṃ vinipātaṃ nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, aticārī ca hoti, duppañño ca hoti – imehi kho, anuruddha, pañcahi dhammehi samannāgato mātugāmo…pe.… upapajjatī’’ti| navamaṃ|</p>

<p rend="subhead" sid="10">10. dussīlasuttaṃ</p>

<p n="289"> ‘‘pañcahi, anuruddha, dhammehi samannāgato mātugāmo…pe.… nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, dussīlo ca hoti, duppañño ca hoti – imehi kho, anuruddha, pañcahi dhammehi samannāgato mātugāmo…pe.… nirayaṃ upapajjatī’’ti| dasamaṃ|</p>

<p rend="subhead" sid="11">11. appassutasuttaṃ</p>

<p n="290"> ‘‘pañcahi, anuruddha, dhammehi samannāgato mātugāmo…pe.… nirayaṃ upapajjati<pb ed="V" n="2.0237"/>| katamehi pañcahi? assaddho ca hoti, ahiriko ca hoti, anottappī ca hoti, appassuto ca hoti, duppañño ca hoti – imehi kho, anuruddha, pañcahi dhammehi samannāgato mātugāmo…pe.… nirayaṃ upapajjatī’’ti| ekādasamaṃ|</p>

<p rend="subhead" sid="12">12. kusītasuttaṃ</p>

<p n="291"> ‘‘pañcahi, anuruddha, dhammehi samannāgato mātugāmo…pe.… nirayaṃ upapajjati| katamehi pañcahi? assaddho ca hoti, ahiriko ca hoti, anottappī ca hoti, kusīto ca hoti, duppañño ca hoti – imehi kho, anuruddha, pañcahi dhammehi samannāgato mātugāmo…pe.… <pb ed="T" n="4.0301"/> apāyaṃ duggatiṃ vinipātaṃ nirayaṃ upapajjatī’’ti| dvādasamaṃ|</p>

<p rend="subhead" sid="13">13. muṭṭhassatisuttaṃ</p>

<p n="292"> ‘‘pañcahi<pb ed="M" n="2.0440"/>, anuruddha, dhammehi samannāgato mātugāmo…pe.… nirayaṃ upapajjati| katamehi pañcahi? assaddho <pb ed="P" n="4.0243"/> ca hoti, ahiriko ca hoti, anottappī ca hoti, muṭṭhassati ca hoti, duppañño ca hoti – imehi kho, anuruddha, pañcahi dhammehi samannāgato mātugāmo…pe.… nirayaṃ upapajjatī’’ti| terasamaṃ|</p>

<p rend="subhead" sid="14">14. pañcaverasuttaṃ</p>

<p n="293"> ‘‘pañcahi, anuruddha, dhammehi samannāgato mātugāmo…pe.… nirayaṃ upapajjati| katamehi pañcahi? pāṇātipātī ca hoti, adinnādāyī ca hoti, kāmesumicchācārī ca hoti, musāvādī ca hoti, surāmerayamajjappamādaṭṭhāyī ca hoti – imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjatī’’ti| cuddasamaṃ|</p>

<p rend="centre">paṭhamapeyyālavaggo|</p>

<p>tassuddānaṃ –</p>

<p rend="gatha1">mātugāmo <pb ed="V" n="2.0238"/> puriso ca, āveṇikā tidhammo ca <note>dve manāpāmanāpāca, āveṇikā tīhi anuruddho (sabbattha)</note>|</p>

<p rend="gatha2">kodhano upanāhī ca, issukī maccharena ca|</p>

<p rend="gatha3">aticārī ca dussīlo, appassuto ca kusīto|</p>

<p rend="gathalast">muṭṭhassati pañcaveraṃ, kaṇhapakkhe pakāsito||</p>

<p rend="title">2. dutiyapeyyālavaggo</p>

<p rend="subhead" sid="15">1. akkodhanasuttaṃ</p>

<p n="294"> atha kho āyasmā anuruddho yena bhagavā tenupasaṅkami; upasaṅkamitvā…pe.… ekamantaṃ nisinno kho āyasmā anuruddho bhagavantaṃ etadavoca – ‘‘idhāhaṃ, bhante, mātugāmaṃ passāmi dibbena cakkhunā visuddhena atikkantamānusakena <pb ed="M" n="2.0441"/> kāyassa bhedā paraṃ maraṇā sugatiṃ saggaṃ lokaṃ upapajjantaṃ| katīhi nu kho, bhante, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī’’ti?</p>

<p>‘‘pañcahi <pb ed="T" n="4.0302"/> kho, anuruddha, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjati| katamehi pañcahi? saddho ca hoti, hirimā ca hoti, ottappī ca hoti, akkodhano ca hoti, paññavā ca hoti – imehi kho, anuruddha, pañcahi dhammehi samannāgato mātugāmo <pb ed="P" n="4.0244"/> kāyassa bhedā paraṃ maraṇā sugatiṃ saggaṃ lokaṃ upapajjatī’’ti| paṭhamaṃ|</p>

<p rend="subhead" sid="16">2. anupanāhīsuttaṃ</p>

<p n="295"> ‘‘pañcahi, anuruddha, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjati| katamehi pañcahi? saddho ca hoti, hirimā ca hoti, ottappī <pb ed="V" n="2.0239"/> ca hoti, anupanāhī ca hoti, paññavā ca hoti – imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī’’ti| dutiyaṃ|</p>

<p rend="subhead" sid="17">3. anissukīsuttaṃ</p>

<p n="296"> ‘‘pañcahi, anuruddha, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjati| katamehi pañcahi? saddho ca hoti, hirimā ca hoti, ottappī ca hoti, anissukī ca hoti, paññavā ca hoti – imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī’’ti| tatiyaṃ|</p>

<p rend="subhead" sid="18">4. amaccharīsuttaṃ</p>

<p n="297"> amaccharī ca hoti, paññavā ca hoti…pe.…| catutthaṃ|</p>

<p rend="subhead" sid="19">5. anaticārīsuttaṃ</p>

<p n="298"> anaticārī ca hoti, paññavā ca hoti…pe.…| pañcamaṃ|</p>

<p rend="subhead" sid="20">6. susīlasuttaṃ</p>

<p n="299"> sīlavā ca hoti, paññavā ca hoti…pe.…| chaṭṭhaṃ|</p>

<p rend="subhead" sid="21">7. bahussutasuttaṃ</p>

<p n="300"> bahussuto <pb ed="M" n="2.0442"/> ca hoti, paññavā ca hoti…pe.…| sattamaṃ|</p>

<p rend="subhead" sid="22">8. āraddhavīriyasuttaṃ</p>

<p n="301"> āraddhavīriyo <pb ed="V" n="2.0240"/> ca hoti, paññavā ca hoti…pe.…| aṭṭhamaṃ|</p>

<p rend="subhead" sid="23">9. upaṭṭhitassatisuttaṃ</p>

<p n="302"> ‘‘upaṭṭhitassati <pb ed="P" n="4.0245"/> ca <pb ed="T" n="4.0303"/> hoti, paññavā ca hoti – imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī’’ti| navamaṃ|</p>

<p>ime aṭṭha suttantasaṅkhepā|</p>

<p rend="subhead" sid="24">10. pañcasīlasuttaṃ</p>

<p n="303"> ‘‘pañcahi, anuruddha, dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjati| katamehi pañcahi? pāṇātipātā paṭivirato ca hoti, adinnādānā paṭivirato ca hoti, kāmesumicchācārā paṭivirato ca hoti, musāvādā paṭivirato ca hoti, surāmerayamajjappamādaṭṭhānā paṭivirato ca hoti – imehi kho, anuruddha, pañcahi dhammehi samannāgato mātugāmo kāyassa bhedā paraṃ maraṇā sugatiṃ saggaṃ lokaṃ upapajjatī’’ti| dasamaṃ|</p>

<p rend="centre">dutiyapeyyālavaggo|</p>

<p>tassuddānaṃ –</p>

<p rend="gatha1">dutiye ca <note>anuruddho (sabbattha)</note> akkodhano, anupanāhī anissukī|</p>

<p rend="gatha2">amaccharī anaticārī, sīlavā ca bahussuto|</p>

<p rend="gathalast">vīriyaṃ sati sīlañca, sukkapakkhe pakāsito||</p>

<p rend="title">3. balavaggo</p>

<p rend="subhead" sid="25">1. visāradasuttaṃ</p>

<p n="304"> ‘‘pañcimāni<pb ed="T" n="4.0304"/><pb ed="V" n="2.0241"/><pb ed="M" n="2.0443"/><pb ed="P" n="4.0246"/>, bhikkhave, mātugāmassa balāni| katamāni pañca? rūpabalaṃ, bhogabalaṃ, ñātibalaṃ, puttabalaṃ, sīlabalaṃ – imāni kho, bhikkhave, pañca mātugāmassa balāni| imehi kho, bhikkhave, pañcahi balehi samannāgato mātugāmo visārado agāraṃ ajjhāvasatī’’ti| paṭhamaṃ|</p>

<p rend="subhead" sid="26">2. pasayhasuttaṃ</p>

<p n="305"> ‘‘pañcimāni, bhikkhave, mātugāmassa balāni| katamāni pañca? rūpabalaṃ, bhogabalaṃ, ñātibalaṃ, puttabalaṃ, sīlabalaṃ – imāni kho, bhikkhave, pañca mātugāmassa balāni| imehi kho, bhikkhave, pañcahi balehi samannāgato mātugāmo sāmikaṃ pasayha agāraṃ ajjhāvasatī’’ti| dutiyaṃ|</p>

<p rend="subhead" sid="27">3. abhibhuyyasuttaṃ</p>

<p n="306"> ‘‘pañcimāni, bhikkhave, mātugāmassa balāni| katamāni pañca? rūpabalaṃ, bhogabalaṃ, ñātibalaṃ, puttabalaṃ, sīlabalaṃ – imāni kho, bhikkhave, pañca mātugāmassa balāni| imehi kho, bhikkhave, pañcahi balehi samannāgato mātugāmo sāmikaṃ abhibhuyya vattatī’’ti| tatiyaṃ|</p>

<p rend="subhead" sid="28">4. ekasuttaṃ</p>

<p n="307"> ‘‘ekena ca kho, bhikkhave, balena samannāgato puriso mātugāmaṃ abhibhuyya vattati| katamena ekena balena? issariyabalena abhibhūtaṃ mātugāmaṃ neva rūpabalaṃ tāyati, na <pb ed="V" n="2.0242"/> bhogabalaṃ tāyati, na ñātibalaṃ tāyati, na puttabalaṃ tāyati, na sīlabalaṃ tāyatī’’ti| catutthaṃ|</p>

<p rend="subhead" sid="29">5. aṅgasuttaṃ</p>

<p n="308"> ‘‘pañcimāni<pb ed="T" n="4.0305"/><pb ed="P" n="4.0247"/>, bhikkhave, mātugāmassa balāni| katamāni pañca? rūpabalaṃ, bhogabalaṃ, ñātibalaṃ, puttabalaṃ, sīlabalaṃ| rūpabalena ca, bhikkhave, mātugāmo samannāgato hoti, na ca bhogabalena – evaṃ so tenaṅgena aparipūro hoti| yato ca kho, bhikkhave, mātugāmo rūpabalena ca samannāgato hoti, bhogabalena ca – evaṃ so tenaṅgena paripūro hoti| rūpabalena <pb ed="M" n="2.0444"/> ca, bhikkhave, mātugāmo samannāgato hoti, bhogabalena ca, na ca ñātibalena – evaṃ so tenaṅgena aparipūro hoti| yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca – evaṃ so tenaṅgena paripūro hoti| rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca puttabalena – evaṃ so tenaṅgena aparipūro hoti| yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca – evaṃ so tenaṅgena paripūro hoti| rūpabalena ca, bhikkhave, mātugāmo samannāgato hoti, bhogabalena ca, ñātibalena ca, puttabalena ca, na ca sīlabalena – evaṃ so tenaṅgena aparipūro hoti| yato ca kho, bhikkhave, mātugāmo rūpabalena ca samannāgato hoti, bhogabalena ca, ñātibalena ca, puttabalena ca, sīlabalena ca – evaṃ so tenaṅgena paripūro hoti| imāni kho<pb ed="T" n="4.0306"/>, bhikkhave, pañca mātugāmassa balānī’’ti| pañcamaṃ|</p>

<p rend="subhead" sid="30">6. nāsentisuttaṃ</p>

<p n="309"> ‘‘pañcimāni, bhikkhave, mātugāmassa balāni| katamāni pañca? rūpabalaṃ, bhogabalaṃ, ñātibalaṃ, puttabalaṃ, sīlabalaṃ| rūpabalena <pb ed="P" n="4.0248"/> ca, bhikkhave, mātugāmo samannāgato hoti, na ca sīlabalena, nāsenteva naṃ, kule na vāsenti| rūpabalena ca, bhikkhave, mātugāmo samannāgato hoti, bhogabalena ca, na ca sīlabalena, nāsenteva naṃ, kule na vāsenti| rūpabalena ca, bhikkhave, mātugāmo samannāgato hoti, bhogabalena ca, ñātibalena ca, na ca sīlabalena, nāsenteva naṃ, kule na vāsenti| rūpabalena ca, bhikkhave, mātugāmo samannāgato hoti, bhogabalena ca, ñātibalena ca<pb ed="V" n="2.0243"/>, puttabalena ca, na ca sīlabalena, nāsenteva naṃ, kule na vāsenti| sīlabalena ca, bhikkhave, mātugāmo samannāgato hoti, na ca rūpabalena, vāsenteva naṃ, kule na nāsenti| sīlabalena ca, bhikkhave, mātugāmo samannāgato hoti, na ca bhogabalena, vāsenteva naṃ, kule na nāsenti| sīlabalena ca, bhikkhave, mātugāmo samannāgato hoti, na ca ñātibalena, vāsenteva naṃ, kule na nāsenti| sīlabalena ca, bhikkhave, mātugāmo samannāgato hoti, na ca puttabalena, vāsenteva naṃ, kule na nāsenti| imāni <pb ed="T" n="4.0307"/> kho, bhikkhave, pañca mātugāmassa balānī’’ti| chaṭṭhaṃ|</p>

<p rend="subhead" sid="31">7. hetusuttaṃ</p>

<p n="310"> ‘‘pañcimāni<pb ed="M" n="2.0445"/>, bhikkhave, mātugāmassa balāni| katamāni pañca? rūpabalaṃ, bhogabalaṃ, ñātibalaṃ, puttabalaṃ, sīlabalaṃ| na, bhikkhave, mātugāmo rūpabalahetu vā bhogabalahetu vā ñātibalahetu vā puttabalahetu vā kāyassa bhedā paraṃ maraṇā sugatiṃ saggaṃ lokaṃ upapajjati| sīlabalahetu kho, bhikkhave, mātugāmo kāyassa bhedā paraṃ maraṇā sugatiṃ saggaṃ lokaṃ upapajjati| imāni kho, bhikkhave, pañca mātugāmassa balānī’’ti| sattamaṃ|</p>

<p rend="subhead" sid="32">8. ṭhānasuttaṃ</p>

<p n="311"> ‘‘pañcimāni<pb ed="P" n="4.0249"/>, bhikkhave, ṭhānāni dullabhāni akatapuññena mātugāmena| katamāni pañca? patirūpe kule jāyeyyanti – idaṃ, bhikkhave, paṭhamaṃ ṭhānaṃ dullabhaṃ akatapuññena mātugāmena| patirūpe kule jāyitvā patirūpaṃ kulaṃ gaccheyyanti – idaṃ, bhikkhave, dutiyaṃ ṭhānaṃ dullabhaṃ akatapuññena mātugāmena| patirūpe kule jāyitvā, patirūpaṃ kulaṃ gantvā, asapatti agāraṃ ajjhāvaseyyanti – idaṃ, bhikkhave, tatiyaṃ ṭhānaṃ dullabhaṃ akatapuññena mātugāmena| patirūpe kule jāyitvā, patirūpaṃ kulaṃ gantvā, asapatti agāraṃ ajjhāvasantī puttavatī assanti – idaṃ, bhikkhave, catutthaṃ ṭhānaṃ dullabhaṃ akatapuññena mātugāmena| patirūpe kule jāyitvā, patirūpaṃ kulaṃ gantvā, asapatti agāraṃ ajjhāvasantī puttavatī samānā sāmikaṃ abhibhuyya vatteyyanti – idaṃ, bhikkhave, pañcamaṃ ṭhānaṃ dullabhaṃ akatapuññena <pb ed="V" n="2.0244"/> mātugāmena<pb ed="T" n="4.0308"/>| imāni kho, bhikkhave, pañca ṭhānāni dullabhāni akatapuññena mātugāmenāti|</p>

<p>‘‘pañcimāni, bhikkhave, ṭhānāni sulabhāni katapuññena mātugāmena| katamāni pañca? patirūpe kule jāyeyyanti – idaṃ, bhikkhave, paṭhamaṃ ṭhānaṃ sulabhaṃ katapuññena mātugāmena| patirūpe kule jāyitvā patirūpaṃ kulaṃ gaccheyyanti – idaṃ, bhikkhave, dutiyaṃ ṭhānaṃ sulabhaṃ katapuññena mātugāmena| patirūpe kule jāyitvā patirūpaṃ kulaṃ gantvā asapatti agāraṃ ajjhāvaseyyanti – idaṃ, bhikkhave, tatiyaṃ ṭhānaṃ sulabhaṃ katapuññena mātugāmena| patirūpe kule jāyitvā patirūpaṃ kulaṃ gantvā asapatti agāraṃ ajjhāvasantī puttavatī assanti – idaṃ, bhikkhave, catutthaṃ ṭhānaṃ sulabhaṃ katapuññena mātugāmena| patirūpe kule <pb ed="P" n="4.0250"/> jāyitvā patirūpaṃ kulaṃ gantvā asapatti agāraṃ ajjhāvasantī <pb ed="M" n="2.0446"/> puttavatī samānā sāmikaṃ abhibhuyya vatteyyanti – idaṃ, bhikkhave, pañcamaṃ ṭhānaṃ sulabhaṃ katapuññena mātugāmena| imāni kho, bhikkhave, pañca ṭhānāni sulabhāni katapuññena mātugāmenā’’ti| aṭṭhamaṃ|</p>

<p rend="subhead" sid="33">9. pañcasīlavisāradasuttaṃ</p>

<p n="312"> ‘‘pañcahi, bhikkhave, dhammehi samannāgato mātugāmo visārado agāraṃ ajjhāvasati| katamehi pañcahi? pāṇātipātā paṭivirato ca hoti, adinnādānā paṭivirato ca hoti, kāmesumicchācārā paṭivirato ca hoti, musāvādā paṭivirato ca hoti<pb ed="T" n="4.0309"/>, surāmerayamajjappamādaṭṭhānā paṭivirato ca hoti – imehi kho, bhikkhave, pañcahi dhammehi samannāgato mātugāmo visārado agāraṃ ajjhāvasatī’’ti| navamaṃ|</p>

<p rend="subhead" sid="34">10. vaḍḍhīsuttaṃ</p>

<p n="313"> ‘‘pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati sārādāyinī ca hoti varādāyinī ca kāyassa| katamehi pañcahi? saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati – imehi kho, bhikkhave, pañcahi <pb ed="V" n="2.0245"/> vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti, varādāyinī ca kāyassā’’ti|</p>

<p rend="gatha1">‘‘saddhāya sīlena ca yādha vaḍḍhati,</p>

<p rend="gatha2">paññāya cāgena sutena cūbhayaṃ|</p>

<p rend="gatha3">sā tādisī sīlavatī upāsikā,</p>

<p rend="gathalast">ādīyati sāramidheva attano’’ti|| dasamaṃ|</p>

<p rend="centre">balavaggo tatiyo|</p>

<p>tassuddānaṃ <pb ed="P" n="4.0251"/> –</p>

<p rend="gatha1">visāradā pasayha abhibhuyya, ekaṃ aṅgena pañcamaṃ|</p>

<p rend="gathalast">nāsenti hetu ṭhānañca, visārado vaḍḍhinā dasāti||</p>

<trailer rend="centre">mātugāmasaṃyuttaṃ samattaṃ|</trailer>
</div>

</xml>