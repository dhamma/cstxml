<xml src="s0202m-m56.xml">

<p rend="subhead"><pgroup id="m56"/><readunit id="m56">6. upālisuttaṃ</readunit></p>

<p rend="bodytext" n="56"><hi rend="paranum">56</hi><hi rend="dot">.</hi> evaṃ <pb ed="V" n="2.0039"/> me sutaṃ – ekaṃ samayaṃ bhagavā nāḷandāyaṃ viharati pāvārikambavane| tena kho pana samayena nigaṇṭho nāṭaputto <note>nāthaputto (sī.), nātaputto (pī.)</note> nāḷandāyaṃ paṭivasati mahatiyā nigaṇṭhaparisāya saddhiṃ| atha kho dīghatapassī nigaṇṭho nāḷandāyaṃ piṇḍāya caritvā pacchābhattaṃ piṇḍapātapaṭikkanto yena pāvārikambavanaṃ yena bhagavā tenupasaṅkami; upasaṅkamitvā <pb ed="P" n="1.0372"/> bhagavatā saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi| ekamantaṃ ṭhitaṃ kho dīghatapassiṃ nigaṇṭhaṃ bhagavā etadavoca – ‘‘saṃvijjanti kho, tapassi <note>dīghatapassi (syā. kaṃ. ka.)</note>, āsanāni; sace ākaṅkhasi nisīdā’’ti| evaṃ vutte, dīghatapassī nigaṇṭho aññataraṃ nīcaṃ āsanaṃ gahetvā ekamantaṃ nisīdi| ekamantaṃ nisinnaṃ kho dīghatapassiṃ nigaṇṭhaṃ bhagavā etadavoca – ‘‘kati pana, tapassi, nigaṇṭho nāṭaputto kammāni paññapeti pāpassa kammassa kiriyāya pāpassa kammassa pavattiyā’’ti?</p>

<p rend="bodytext">‘‘na kho, āvuso gotama, āciṇṇaṃ nigaṇṭhassa nāṭaputtassa ‘kammaṃ, kamma’nti paññapetuṃ; ‘daṇḍaṃ, daṇḍa’nti kho, āvuso gotama, āciṇṇaṃ nigaṇṭhassa nāṭaputtassa paññapetu’’nti|</p>

<p rend="bodytext">‘‘kati pana, tapassi, nigaṇṭho nāṭaputto daṇḍāni paññapeti pāpassa kammassa kiriyāya pāpassa kammassa pavattiyā’’ti?</p>

<p rend="bodytext">‘‘tīṇi kho, āvuso gotama, nigaṇṭho <pb ed="T" n="2.0055"/> nāṭaputto daṇḍāni paññapeti pāpassa kammassa kiriyāya pāpassa kammassa pavattiyāti, seyyathidaṃ – kāyadaṇḍaṃ, vacīdaṇḍaṃ, manodaṇḍa’’nti|</p>

<p rend="bodytext">‘‘kiṃ pana, tapassi, aññadeva kāyadaṇḍaṃ, aññaṃ vacīdaṇḍaṃ, aññaṃ manodaṇḍa’’nti?</p>

<p rend="bodytext">‘‘aññadeva<pb ed="V" n="2.0040"/>, āvuso gotama, kāyadaṇḍaṃ, aññaṃ vacīdaṇḍaṃ, aññaṃ manodaṇḍa’’nti|</p>

<p rend="bodytext">‘‘imesaṃ pana, tapassi, tiṇṇaṃ daṇḍānaṃ evaṃ paṭivibhattānaṃ evaṃ paṭivisiṭṭhānaṃ katamaṃ daṇḍaṃ nigaṇṭho nāṭaputto mahāsāvajjataraṃ paññapeti pāpassa kammassa kiriyāya pāpassa kammassa pavattiyā<pb ed="M" n="2.0036"/>, yadi vā kāyadaṇḍaṃ, yadi vā vacīdaṇḍaṃ, yadi vā manodaṇḍa’’nti?</p>

<p rend="bodytext">‘‘imesaṃ kho, āvuso gotama, tiṇṇaṃ daṇḍānaṃ evaṃ paṭivibhattānaṃ evaṃ paṭivisiṭṭhānaṃ kāyadaṇḍaṃ nigaṇṭho nāṭaputto mahāsāvajjataraṃ paññapeti pāpassa kammassa kiriyāya pāpassa kammassa pavattiyā, no tathā vacīdaṇḍaṃ, no tathā manodaṇḍa’’nti|</p>

<p rend="bodytext">‘‘kāyadaṇḍanti, tapassi, vadesi’’?</p>

<p rend="bodytext">‘‘kāyadaṇḍanti, āvuso gotama, vadāmi’’|</p>

<p rend="bodytext">‘‘kāyadaṇḍanti, tapassi, vadesi’’?</p>

<p rend="bodytext">‘‘kāyadaṇḍanti, āvuso gotama, vadāmi’’|</p>

<p rend="bodytext">‘‘kāyadaṇḍanti, tapassi, vadesi’’?</p>

<p rend="bodytext">‘‘kāyadaṇḍanti, āvuso gotama, vadāmī’’ti|</p>

<p rend="bodytext">itiha bhagavā dīghatapassiṃ nigaṇṭhaṃ imasmiṃ kathāvatthusmiṃ yāvatatiyakaṃ patiṭṭhāpesi|</p>

<p rend="bodytext" n="57"><hi rend="paranum">57</hi><hi rend="dot">.</hi> evaṃ <pb ed="P" n="1.0373"/> vutte, dīghatapassī nigaṇṭho bhagavantaṃ etadavoca – ‘‘tvaṃ panāvuso gotama, kati daṇḍāni paññapesi pāpassa kammassa kiriyāya <pb ed="T" n="2.0056"/> pāpassa kammassa pavattiyā’’ti?</p>

<p rend="bodytext">‘‘na <pb ed="V" n="2.0041"/> kho, tapassi, āciṇṇaṃ tathāgatassa ‘daṇḍaṃ, daṇḍa’nti paññapetuṃ; ‘kammaṃ, kamma’nti kho, tapassi, āciṇṇaṃ tathāgatassa paññapetu’’nti?</p>

<p rend="bodytext">‘‘tvaṃ panāvuso gotama, kati kammāni paññapesi pāpassa kammassa kiriyāya pāpassa kammassa pavattiyā’’ti?</p>

<p rend="bodytext">‘‘tīṇi kho ahaṃ, tapassi, kammāni paññapemi pāpassa kammassa kiriyāya pāpassa kammassa pavattiyā, seyyathidaṃ – kāyakammaṃ, vacīkammaṃ, manokamma’’nti|</p>

<p rend="bodytext">‘‘kiṃ panāvuso gotama, aññadeva kāyakammaṃ, aññaṃ vacīkammaṃ, aññaṃ manokamma’’nti?</p>

<p rend="bodytext">‘‘aññadeva, tapassi, kāyakammaṃ, aññaṃ vacīkammaṃ, aññaṃ manokamma’’nti|</p>

<p rend="bodytext">‘‘imesaṃ panāvuso gotama, tiṇṇaṃ kammānaṃ evaṃ paṭivibhattānaṃ evaṃ paṭivisiṭṭhānaṃ katamaṃ kammaṃ mahāsāvajjataraṃ paññapesi pāpassa kammassa kiriyāya pāpassa kammassa pavattiyā, yadi vā kāyakammaṃ, yadi vā vacīkammaṃ, yadi vā manokamma’’nti?</p>

<p rend="bodytext">‘‘imesaṃ kho ahaṃ, tapassi, tiṇṇaṃ kammānaṃ evaṃ paṭivibhattānaṃ evaṃ paṭivisiṭṭhānaṃ manokammaṃ mahāsāvajjataraṃ paññapemi pāpassa kammassa kiriyāya pāpassa kammassa pavattiyā, no tathā kāyakammaṃ, no tathā vacīkamma’’nti|</p>

<p rend="bodytext">‘‘manokammanti, āvuso gotama, vadesi’’?</p>

<p rend="bodytext">‘‘manokammanti, tapassi, vadāmi’’|</p>

<p rend="bodytext">‘‘manokammanti, āvuso gotama, vadesi’’?</p>

<p rend="bodytext">‘‘manokammanti, tapassi, vadāmi’’|</p>

<p rend="bodytext">‘‘manokammanti<pb ed="V" n="2.0042"/>, āvuso gotama, vadesi’’?</p>

<p rend="bodytext">‘‘manokammanti, tapassi, vadāmī’’ti|</p>

<p rend="bodytext">itiha dīghatapassī nigaṇṭho bhagavantaṃ imasmiṃ kathāvatthusmiṃ yāvatatiyakaṃ patiṭṭhāpetvā uṭṭhāyāsanā <pb ed="T" n="2.0057"/> yena nigaṇṭho nāṭaputto tenupasaṅkami|</p>

<p rend="bodytext" n="58"><hi rend="paranum">58</hi><hi rend="dot">.</hi> tena <pb ed="M" n="2.0037"/> kho pana samayena nigaṇṭho nāṭaputto mahatiyā gihiparisāya saddhiṃ nisinno hoti bālakiniyā parisāya upālipamukhāya| addasā kho nigaṇṭho nāṭaputto dīghatapassiṃ nigaṇṭhaṃ dūratova āgacchantaṃ; disvāna dīghatapassiṃ nigaṇṭhaṃ etadavoca – ‘‘handa, kuto nu tvaṃ, tapassi, āgacchasi divā divassā’’ti? ‘‘ito hi kho ahaṃ, bhante, āgacchāmi samaṇassa gotamassa santikā’’ti| ‘‘ahu pana te, tapassi, samaṇena gotamena saddhiṃ kocideva kathāsallāpo’’ti<pb ed="P" n="1.0374"/>? ‘‘ahu kho me, bhante, samaṇena gotamena saddhiṃ kocideva kathāsallāpo’’ti| ‘‘yathā kathaṃ pana te, tapassi, ahu samaṇena gotamena saddhiṃ kocideva kathāsallāpo’’ti? atha kho dīghatapassī nigaṇṭho yāvatako ahosi bhagavatā saddhiṃ kathāsallāpo taṃ sabbaṃ nigaṇṭhassa nāṭaputtassa ārocesi| evaṃ vutte, nigaṇṭho nāṭaputto dīghatapassiṃ nigaṇṭhaṃ etadavoca – ‘‘sādhu sādhu, tapassi! yathā taṃ sutavatā sāvakena sammadeva satthusāsanaṃ ājānantena evameva dīghatapassinā nigaṇṭhena samaṇassa gotamassa byākataṃ| kiñhi sobhati chavo manodaṇḍo imassa evaṃ oḷārikassa kāyadaṇḍassa upanidhāya! atha kho kāyadaṇḍova mahāsāvajjataro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo’’ti|</p>

<p rend="bodytext" n="59"><hi rend="paranum">59</hi><hi rend="dot">.</hi> evaṃ <pb ed="T" n="2.0058"/> vutte, upāli gahapati nigaṇṭhaṃ nāṭaputtaṃ etadavoca – ‘‘sādhu sādhu, bhante dīghatapassī <note>tapassī (sī. pī.)</note>! yathā taṃ sutavatā sāvakena sammadeva satthusāsanaṃ ājānantena evamevaṃ bhadantena tapassinā samaṇassa gotamassa byākataṃ| kiñhi sobhati chavo manodaṇḍo imassa evaṃ oḷārikassa kāyadaṇḍassa upanidhāya! atha kho kāyadaṇḍova mahāsāvajjataro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo| handa <pb ed="V" n="2.0043"/> cāhaṃ, bhante, gacchāmi samaṇassa gotamassa imasmiṃ kathāvatthusmiṃ vādaṃ āropessāmi| sace me samaṇo gotamo tathā patiṭṭhahissati yathā bhadantena tapassinā patiṭṭhāpitaṃ; seyyathāpi nāma balavā puriso dīghalomikaṃ eḷakaṃ lomesu gahetvā ākaḍḍheyya parikaḍḍheyya samparikaḍḍheyya, evamevāhaṃ samaṇaṃ gotamaṃ vādena vādaṃ ākaḍḍhissāmi parikaḍḍhissāmi samparikaḍḍhissāmi<pb ed="M" n="2.0038"/>| seyyathāpi nāma balavā soṇḍikākammakāro mahantaṃ soṇḍikākilañjaṃ gambhīre udakarahade pakkhipitvā kaṇṇe gahetvā ākaḍḍheyya parikaḍḍheyya samparikaḍḍheyya, evamevāhaṃ samaṇaṃ gotamaṃ vādena vādaṃ ākaḍḍhissāmi parikaḍḍhissāmi samparikaḍḍhissāmi| seyyathāpi nāma balavā soṇḍikādhutto vālaṃ <note>thālaṃ (ka.)</note> kaṇṇe gahetvā odhuneyya niddhuneyya nipphoṭeyya <note>nicchādeyya (sī. pī. ka.), niccoṭeyya (ka.), nippoṭheyya (syā. kaṃ.)</note>, evamevāhaṃ samaṇaṃ gotamaṃ vādena vādaṃ odhunissāmi <pb ed="P" n="1.0375"/> niddhunissāmi nipphoṭessāmi<pb ed="T" n="2.0059"/>| seyyathāpi nāma kuñjaro saṭṭhihāyano gambhīraṃ pokkharaṇiṃ ogāhetvā sāṇadhovikaṃ nāma kīḷitajātaṃ kīḷati, evamevāhaṃ samaṇaṃ gotamaṃ sāṇadhovikaṃ maññe kīḷitajātaṃ kīḷissāmi| handa cāhaṃ, bhante, gacchāmi samaṇassa gotamassa imasmiṃ kathāvatthusmiṃ vādaṃ āropessāmī’’ti| ‘‘gaccha tvaṃ, gahapati, samaṇassa gotamassa imasmiṃ kathāvatthusmiṃ vādaṃ āropehi| ahaṃ vā hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā’’ti|</p>

<p rend="bodytext" n="60"><hi rend="paranum">60</hi><hi rend="dot">.</hi> evaṃ vutte, dīghatapassī nigaṇṭho nigaṇṭhaṃ nāṭaputtaṃ etadavoca – ‘‘na kho metaṃ, bhante, ruccati yaṃ upāli gahapati samaṇassa gotamassa vādaṃ āropeyya| samaṇo hi, bhante, gotamo māyāvī āvaṭṭaniṃ māyaṃ jānāti yāya aññatitthiyānaṃ sāvake āvaṭṭetī’’ti| ‘‘aṭṭhānaṃ kho etaṃ, tapassi, anavakāso yaṃ upāli gahapati samaṇassa gotamassa sāvakattaṃ upagaccheyya| ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyya| gaccha, tvaṃ, gahapati, samaṇassa gotamassa imasmiṃ kathāvatthusmiṃ vādaṃ āropehi| ahaṃ vā hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā’’ti| dutiyampi kho dīghatapassī…pe.… tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca – ‘‘na kho metaṃ, bhante, ruccati yaṃ upāli gahapati samaṇassa gotamassa vādaṃ <pb ed="T" n="2.0060"/> āropeyya| samaṇo hi, bhante, gotamo māyāvī āvaṭṭaniṃ māyaṃ jānāti yāya aññatitthiyānaṃ sāvake āvaṭṭetī’’ti| ‘‘aṭṭhānaṃ kho etaṃ, tapassi<pb ed="V" n="2.0044"/>, anavakāso yaṃ upāli gahapati samaṇassa gotamassa sāvakattaṃ <pb ed="M" n="2.0039"/> upagaccheyya| ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyya| gaccha tvaṃ, gahapati, samaṇassa gotamassa imasmiṃ kathāvatthusmiṃ vādaṃ āropehi| ahaṃ vā hi, gahapati, samaṇassa gotamassa vādaṃ āropeyyaṃ, dīghatapassī vā nigaṇṭho, tvaṃ vā’’ti| ‘‘evaṃ, bhante’’ti kho upāli gahapati nigaṇṭhassa nāṭaputtassa paṭissutvā uṭṭhāyāsanā nigaṇṭhaṃ nāṭaputtaṃ abhivādetvā padakkhiṇaṃ katvā <pb ed="T" n="2.0061"/> yena pāvārikambavanaṃ yena <pb ed="P" n="1.0376"/> bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi| ekamantaṃ nisinno kho upāli gahapati bhagavantaṃ etadavoca – ‘‘āgamā nu khvidha, bhante, dīghatapassī nigaṇṭho’’ti?</p>

<p rend="bodytext">‘‘āgamā khvidha, gahapati, dīghatapassī nigaṇṭho’’ti|</p>

<p rend="bodytext">‘‘ahu kho pana te, bhante, dīghatapassinā nigaṇṭhena saddhiṃ kocideva kathāsallāpo’’ti?</p>

<p rend="bodytext">‘‘ahu kho me, gahapati, dīghatapassinā nigaṇṭhena saddhiṃ kocideva kathāsallāpo’’ti|</p>

<p rend="bodytext">‘‘yathā kathaṃ pana te, bhante, ahu dīghatapassinā nigaṇṭhena saddhiṃ kocideva kathāsallāpo’’ti?</p>

<p rend="bodytext">atha kho bhagavā yāvatako ahosi dīghatapassinā nigaṇṭhena saddhiṃ kathāsallāpo taṃ sabbaṃ upālissa gahapatissa ārocesi|</p>

<p rend="bodytext" n="61"><hi rend="paranum">61</hi><hi rend="dot">.</hi> evaṃ vutte, upāli gahapati bhagavantaṃ etadavoca – ‘‘sādhu sādhu, bhante tapassī! yathā taṃ sutavatā sāvakena sammadeva satthusāsanaṃ ājānantena evamevaṃ dīghatapassinā nigaṇṭhena bhagavato byākataṃ| kiñhi sobhati chavo manodaṇḍo imassa evaṃ oḷārikassa kāyadaṇḍassa upanidhāya? atha kho kāyadaṇḍova mahāsāvajjataro pāpassa kammassa kiriyāya pāpassa <pb ed="V" n="2.0045"/> kammassa pavattiyā, no tathā vacīdaṇḍo, no tathā manodaṇḍo’’ti| ‘‘sace kho tvaṃ, gahapati, sacce patiṭṭhāya manteyyāsi siyā no ettha kathāsallāpo’’ti| ‘‘sacce ahaṃ, bhante, patiṭṭhāya mantessāmi; hotu no ettha kathāsallāpo’’ti|</p>

<p rend="bodytext" n="62"><hi rend="paranum">62</hi><hi rend="dot">.</hi> ‘‘taṃ kiṃ maññasi, gahapati, idhassa nigaṇṭho ābādhiko dukkhito <pb ed="T" n="2.0062"/> bāḷhagilāno sītodakapaṭikkhitto uṇhodakapaṭisevī| so sītodakaṃ alabhamāno kālaṅkareyya| imassa pana, gahapati, nigaṇṭho nāṭaputto katthūpapattiṃ paññapetī’’ti?</p>

<p rend="bodytext">‘‘atthi, bhante, manosattā nāma devā tattha so upapajjati’’|</p>

<p rend="bodytext">‘‘taṃ kissa hetu’’?</p>

<p rend="bodytext">‘‘asu hi, bhante<pb ed="M" n="2.0040"/>, manopaṭibaddho kālaṅkarotī’’ti|</p>

<p rend="bodytext">‘‘manasi karohi, gahapati <note>gahapati gahapati manasi karohi (sī. syā. kaṃ.), gahapati manasi karohi (ka.), gahapati gahapati (pī.)</note>, manasi karitvā kho, gahapati, byākarohi| na kho te sandhiyati purimena vā pacchimaṃ, pacchimena vā purimaṃ| bhāsitā kho pana te, gahapati, esā vācā – ‘sacce ahaṃ, bhante, patiṭṭhāya mantessāmi, hotu no ettha kathāsallāpo’’’ti| ‘‘kiñcāpi, bhante, bhagavā evamāha, atha kho kāyadaṇḍova mahāsāvajjataro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo’’ti|</p>

<p rend="bodytext" n="63"><hi rend="paranum">63</hi><hi rend="dot">.</hi> ‘‘taṃ kiṃ maññasi, gahapati<pb ed="P" n="1.0377"/>, idhassa nigaṇṭho nāṭaputto cātuyāmasaṃvarasaṃvuto sabbavārivārito sabbavāriyutto sabbavāridhuto sabbavāriphuṭo| so abhikkamanto paṭikkamanto bahū khuddake pāṇe saṅghātaṃ āpādeti| imassa pana, gahapati, nigaṇṭho nāṭaputto kaṃ vipākaṃ paññapetī’’ti?</p>

<p rend="bodytext">‘‘asañcetanikaṃ, bhante, nigaṇṭho nāṭaputto no mahāsāvajjaṃ paññapetī’’ti|</p>

<p rend="bodytext">‘‘sace <pb ed="V" n="2.0046"/> pana, gahapati, cetetī’’ti?</p>

<p rend="bodytext">‘‘mahāsāvajjaṃ, bhante, hotī’’ti|</p>

<p rend="bodytext">‘‘cetanaṃ pana, gahapati, nigaṇṭho nāṭaputto kismiṃ paññapetī’’ti?</p>

<p rend="bodytext">‘‘manodaṇḍasmiṃ, bhante’’ti|</p>

<p rend="bodytext">‘‘manasi karohi, gahapati<pb ed="T" n="2.0063"/>, manasi karitvā kho, gahapati, byākarohi| na kho te sandhiyati purimena vā pacchimaṃ, pacchimena vā purimaṃ| bhāsitā kho pana te, gahapati, esā vācā – ‘sacce ahaṃ, bhante, patiṭṭhāya mantessāmi; hotu no ettha kathāsallāpo’’’ti| ‘‘kiñcāpi, bhante, bhagavā evamāha, atha kho kāyadaṇḍova mahāsāvajjataro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo’’ti|</p>

<p rend="bodytext" n="64"><hi rend="paranum">64</hi><hi rend="dot">.</hi> ‘‘taṃ kiṃ maññasi, gahapati, ayaṃ nāḷandā iddhā ceva phītā ca bahujanā ākiṇṇamanussā’’ti?</p>

<p rend="bodytext">‘‘evaṃ, bhante, ayaṃ nāḷandā iddhā ceva phītā ca bahujanā ākiṇṇamanussā’’ti|</p>

<p rend="bodytext">‘‘taṃ kiṃ maññasi, gahapati, idha puriso āgaccheyya ukkhittāsiko| so evaṃ vadeyya – ‘ahaṃ yāvatikā imissā nāḷandāya pāṇā te ekena khaṇena ekena muhuttena ekaṃ maṃsakhalaṃ ekaṃ maṃsapuñjaṃ karissāmī’ti| taṃ kiṃ maññasi, gahapati, pahoti nu kho so puriso yāvatikā imissā nāḷandāya pāṇā te ekena khaṇena ekena muhuttena <pb ed="M" n="2.0041"/> ekaṃ maṃsakhalaṃ ekaṃ maṃsapuñjaṃ kātu’’nti?</p>

<p rend="bodytext">‘‘dasapi, bhante, purisā, vīsampi, bhante, purisā, tiṃsampi, bhante, purisā, cattārīsampi, bhante, purisā, paññāsampi, bhante, purisā nappahonti yāvatikā imissā nāḷandāya pāṇā te ekena khaṇena ekena muhuttena ekaṃ maṃsakhalaṃ ekaṃ maṃsapuñjaṃ kātuṃ| kiñhi sobhati eko chavo puriso’’ti!</p>

<p rend="bodytext">‘‘taṃ <pb ed="V" n="2.0047"/> kiṃ maññasi, gahapati<pb ed="T" n="2.0064"/>, idha āgaccheyya samaṇo vā brāhmaṇo vā iddhimā cetovasippatto| so evaṃ vadeyya – ‘ahaṃ imaṃ nāḷandaṃ ekena manopadosena bhasmaṃ karissāmī’ti| taṃ kiṃ maññasi, gahapati, pahoti nu kho so samaṇo vā brāhmaṇo vā iddhimā cetovasippatto imaṃ nāḷandaṃ ekena manopadosena bhasmaṃ kātu’’nti<pb ed="P" n="1.0378"/>?</p>

<p rend="bodytext">‘‘dasapi, bhante, nāḷandā, vīsampi nāḷandā, tiṃsampi nāḷandā, cattārīsampi nāḷandā, paññāsampi nāḷandā pahoti so samaṇo vā brāhmaṇo vā iddhimā cetovasippatto ekena manopadosena bhasmaṃ kātuṃ| kiñhi sobhati ekā chavā nāḷandā’’ti!</p>

<p rend="bodytext">‘‘manasi karohi, gahapati, manasi karitvā kho, gahapati, byākarohi| na kho te sandhiyati purimena vā pacchimaṃ, pacchimena vā purimaṃ| bhāsitā kho pana te, gahapati, esā vācā – ‘sacce ahaṃ, bhante, patiṭṭhāya mantessāmi; hotu no ettha kathāsallāpo’’’ti|</p>

<p rend="bodytext">‘‘kiñcāpi, bhante, bhagavā evamāha, atha kho kāyadaṇḍova mahāsāvajjataro pāpassa kammassa kiriyāya pāpassa kammassa pavattiyā, no tathā vacīdaṇḍo, no tathā manodaṇḍo’’ti|</p>

<p rend="bodytext" n="65"><hi rend="paranum">65</hi><hi rend="dot">.</hi> ‘‘taṃ kiṃ maññasi, gahapati, sutaṃ te daṇḍakīraññaṃ <note>daṇḍakāraññaṃ (sī. pī.)</note> kāliṅgāraññaṃ majjhāraññaṃ <note>mejjhāraññaṃ (sī. syā. kaṃ. pī.)</note> mātaṅgāraññaṃ araññaṃ araññabhūta’’nti?</p>

<p rend="bodytext">‘‘evaṃ, bhante, sutaṃ me daṇḍakīraññaṃ kāliṅgāraññaṃ majjhāraññaṃ mātaṅgāraññaṃ araññaṃ araññabhūta’’nti|</p>

<p rend="bodytext">‘‘taṃ <pb ed="T" n="2.0065"/> kiṃ maññasi, gahapati, kinti te sutaṃ kena taṃ daṇḍakīraññaṃ kāliṅgāraññaṃ majjhāraññaṃ mātaṅgāraññaṃ araññaṃ araññabhūta’’nti?</p>

<p rend="bodytext">‘‘sutaṃ <pb ed="V" n="2.0048"/> metaṃ, bhante, isīnaṃ manopadosena taṃ daṇḍakīraññaṃ kāliṅgāraññaṃ majjhāraññaṃ mātaṅgāraññaṃ araññaṃ araññabhūta’’nti|</p>

<p rend="bodytext">‘‘manasi karohi, gahapati, manasi karitvā kho, gahapati, byākarohi| na kho te sandhiyati purimena vā pacchimaṃ, pacchimena vā purimaṃ| bhāsitā kho pana te, gahapati, esā vācā – ‘sacce ahaṃ, bhante, patiṭṭhāya mantessāmi; hotu no ettha kathāsallāpo’’’ti|</p>

<p rend="bodytext" n="66"><hi rend="paranum">66</hi><hi rend="dot">.</hi> ‘‘purimenevāhaṃ<pb ed="M" n="2.0042"/>, bhante, opammena bhagavato attamano abhiraddho| api cāhaṃ imāni bhagavato vicitrāni pañhapaṭibhānāni sotukāmo, evāhaṃ bhagavantaṃ paccanīkaṃ kātabbaṃ amaññissaṃ| abhikkantaṃ, bhante, abhikkantaṃ, bhante! seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya – cakkhumanto rūpāni dakkhantīti; evamevaṃ bhagavatā anekapariyāyena dhammo pakāsito| esāhaṃ, bhante, bhagavantaṃ saraṇaṃ gacchāmi dhammañca <pb ed="P" n="1.0379"/> bhikkhusaṅghañca| upāsakaṃ maṃ bhagavā dhāretu ajjatagge pāṇupetaṃ saraṇaṃ gata’’nti|</p>

<p rend="bodytext" n="67"><hi rend="paranum">67</hi><hi rend="dot">.</hi> ‘‘anuviccakāraṃ kho, gahapati, karohi, anuviccakāro tumhādisānaṃ <pb ed="T" n="2.0066"/> ñātamanussānaṃ sādhu hotī’’ti| ‘‘imināpāhaṃ, bhante, bhagavato bhiyyosomattāya attamano abhiraddho yaṃ maṃ bhagavā evamāha – ‘anuviccakāraṃ kho, gahapati, karohi, anuviccakāro tumhādisānaṃ ñātamanussānaṃ sādhu hotī’ti| mañhi, bhante, aññatitthiyā sāvakaṃ labhitvā kevalakappaṃ nāḷandaṃ paṭākaṃ parihareyyuṃ – ‘upāli amhākaṃ gahapati sāvakattaṃ upagato’ti| atha ca pana maṃ bhagavā evamāha – ‘anuviccakāraṃ kho, gahapati, karohi, anuviccakāro tumhādisānaṃ ñātamanussānaṃ sādhu hotī’ti| esāhaṃ, bhante, dutiyampi bhagavantaṃ saraṇaṃ gacchāmi dhammañca bhikkhusaṅghañca| upāsakaṃ maṃ bhagavā dhāretu ajjatagge pāṇupetaṃ saraṇaṃ gata’’nti|</p>

<p rend="bodytext" n="68"><hi rend="paranum">68</hi><hi rend="dot">.</hi> ‘‘dīgharattaṃ kho te, gahapati, nigaṇṭhānaṃ opānabhūtaṃ kulaṃ yena nesaṃ upagatānaṃ piṇḍakaṃ dātabbaṃ maññeyyāsī’’ti| ‘‘imināpāhaṃ, bhante, bhagavato bhiyyosomattāya attamano <pb ed="V" n="2.0049"/> abhiraddho yaṃ maṃ bhagavā evamāha – ‘dīgharattaṃ kho te, gahapati, nigaṇṭhānaṃ opānabhūtaṃ kulaṃ yena nesaṃ upagatānaṃ piṇḍakaṃ dātabbaṃ maññeyyāsī’ti| sutaṃ metaṃ, bhante, samaṇo gotamo evamāha – ‘mayhameva dānaṃ dātabbaṃ, nāññesaṃ dānaṃ dātabbaṃ; mayhameva sāvakānaṃ dānaṃ dātabbaṃ, nāññesaṃ sāvakānaṃ dānaṃ dātabbaṃ; mayhameva dinnaṃ mahapphalaṃ, nāññesaṃ dinnaṃ mahapphalaṃ; mayhameva sāvakānaṃ <pb ed="T" n="2.0067"/> dinnaṃ mahapphalaṃ, nāññesaṃ sāvakānaṃ dinnaṃ mahapphala’nti| atha ca pana maṃ bhagavā nigaṇṭhesupi dāne samādapeti| api ca, bhante, mayamettha kālaṃ jānissāma| esāhaṃ, bhante, tatiyampi bhagavantaṃ saraṇaṃ gacchāmi dhammañca bhikkhusaṅghañca| upāsakaṃ maṃ bhagavā dhāretu ajjatagge pāṇupetaṃ saraṇaṃ gata’’nti|</p>

<p rend="bodytext" n="69"><hi rend="paranum">69</hi><hi rend="dot">.</hi> atha <pb ed="M" n="2.0043"/> kho bhagavā upālissa gahapatissa anupubbiṃ kathaṃ <note>ānupubbīkathaṃ (sī.), ānupubbikathaṃ (pī.), anupubbikathaṃ (syā. kaṃ. ka.)</note> kathesi, seyyathidaṃ – dānakathaṃ sīlakathaṃ saggakathaṃ, kāmānaṃ ādīnavaṃ okāraṃ saṃkilesaṃ, nekkhamme ānisaṃsaṃ pakāsesi| yadā bhagavā aññāsi upāliṃ gahapatiṃ kallacittaṃ <pb ed="P" n="1.0380"/> muducittaṃ vinīvaraṇacittaṃ udaggacittaṃ pasannacittaṃ, atha yā buddhānaṃ sāmukkaṃsikā dhammadesanā taṃ pakāsesi – dukkhaṃ, samudayaṃ, nirodhaṃ, maggaṃ| seyyathāpi nāma suddhaṃ vatthaṃ apagatakāḷakaṃ sammadeva rajanaṃ paṭiggaṇheyya, evameva upālissa gahapatissa tasmiṃyeva āsane virajaṃ vītamalaṃ dhammacakkhuṃ udapādi – ‘yaṃ kiñci samudayadhammaṃ sabbaṃ taṃ nirodhadhamma’nti| atha kho upāli gahapati diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṃkatho vesārajjappatto aparappaccayo satthusāsane bhagavantaṃ etadavoca – ‘‘handa ca dāni mayaṃ, bhante, gacchāma, bahukiccā mayaṃ bahukaraṇīyā’’ti| ‘‘yassadāni tvaṃ, gahapati, kālaṃ maññasī’’ti|</p>

<p rend="bodytext" n="70"><hi rend="paranum">70</hi><hi rend="dot">.</hi> atha kho upāli gahapati bhagavato bhāsitaṃ abhinanditvā anumoditvā <pb ed="T" n="2.0068"/> uṭṭhāyāsanā bhagavantaṃ abhivādetvā padakkhiṇaṃ katvā yena sakaṃ nivesanaṃ tenupasaṅkami; upasaṅkamitvā dovārikaṃ āmantesi – ‘‘ajjatagge, samma dovārika, āvarāmi dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ| sace koci nigaṇṭho āgacchati tamenaṃ tvaṃ evaṃ vadeyyāsi – ‘tiṭṭha, bhante, mā pāvisi| ajjatagge upāli gahapati samaṇassa gotamassa sāvakattaṃ upagato| āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ<pb ed="V" n="2.0050"/>| sace te, bhante, piṇḍakena attho, ettheva tiṭṭha, ettheva te āharissantī’’’ti| ‘‘evaṃ, bhante’’ti kho dovāriko upālissa gahapatissa paccassosi|</p>

<p rend="bodytext" n="71"><hi rend="paranum">71</hi><hi rend="dot">.</hi> assosi kho dīghatapassī nigaṇṭho – ‘‘upāli kira gahapati samaṇassa gotamassa sāvakattaṃ upagato’’ti| atha kho dīghatapassī nigaṇṭho yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ etadavoca – ‘‘sutaṃ metaṃ, bhante, upāli kira gahapati samaṇassa gotamassa sāvakattaṃ upagato’’ti| ‘‘aṭṭhānaṃ kho etaṃ, tapassi<pb ed="M" n="2.0044"/>, anavakāso yaṃ upāli gahapati samaṇassa gotamassa sāvakattaṃ upagaccheyya| ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyyā’’ti<pb ed="P" n="1.0381"/>| dutiyampi kho dīghatapassī nigaṇṭho…pe.… tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca – ‘‘sutaṃ metaṃ, bhante <pb ed="T" n="2.0069"/> …pe.… upālissa gahapatissa sāvakattaṃ upagaccheyyā’’ti| ‘‘handāhaṃ, bhante, gacchāmi yāva jānāmi yadi vā upāli gahapati samaṇassa gotamassa sāvakattaṃ upagato yadi vā no’’ti| ‘‘gaccha tvaṃ, tapassi, jānāhi yadi vā upāli gahapati samaṇassa gotamassa sāvakattaṃ upagato yadi vā no’’ti|</p>

<p rend="bodytext" n="72"><hi rend="paranum">72</hi><hi rend="dot">.</hi> atha kho dīghatapassī nigaṇṭho yena upālissa gahapatissa nivesanaṃ tenupasaṅkami| addasā kho dovāriko dīghatapassiṃ nigaṇṭhaṃ dūratova āgacchantaṃ| disvāna dīghatapassiṃ nigaṇṭhaṃ etadavoca – ‘‘tiṭṭha, bhante, mā pāvisi| ajjatagge upāli gahapati samaṇassa gotamassa sāvakattaṃ upagato| āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ<pb ed="T" n="2.0070"/>| sace te, bhante, piṇḍakena attho, ettheva tiṭṭha, ettheva te āharissantī’’ti| ‘‘na me, āvuso, piṇḍakena attho’’ti vatvā tato paṭinivattitvā yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ etadavoca – ‘‘saccaṃyeva kho, bhante, yaṃ upāli gahapati samaṇassa gotamassa sāvakattaṃ upagato| etaṃ kho te ahaṃ, bhante, nālatthaṃ na kho me, bhante, ruccati yaṃ upāli gahapati samaṇassa gotamassa vādaṃ āropeyya| samaṇo hi, bhante, gotamo māyāvī āvaṭṭaniṃ māyaṃ jānāti yāya aññatitthiyānaṃ sāvake āvaṭṭetīti| āvaṭṭo kho te, bhante, upāli gahapati samaṇena gotamena āvaṭṭaniyā māyāyā’’ti| ‘‘aṭṭhānaṃ kho etaṃ, tapassi, anavakāso <pb ed="V" n="2.0051"/> yaṃ upāli gahapati samaṇassa gotamassa sāvakattaṃ upagaccheyya| ṭhānañca kho etaṃ vijjati yaṃ samaṇo gotamo upālissa gahapatissa sāvakattaṃ upagaccheyyā’’ti| dutiyampi kho dīghatapassī nigaṇṭho nigaṇṭhaṃ nāṭaputtaṃ etadavoca – ‘‘saccaṃyeva, bhante…pe.… <pb ed="T" n="2.0071"/> upālissa gahapatissa sāvakattaṃ upagaccheyyā’’ti| tatiyampi kho dīghatapassī nigaṇṭho nigaṇṭhaṃ nāṭaputtaṃ etadavoca – ‘‘saccaṃyeva kho, bhante…pe.… <pb ed="P" n="1.0382"/> upālissa gahapatissa sāvakattaṃ upagaccheyyā’’ti| ‘‘handa cāhaṃ<pb ed="M" n="2.0045"/>, tapassi, gacchāmi yāva cāhaṃ sāmaṃyeva jānāmi yadi vā upāli gahapati samaṇassa gotamassa sāvakattaṃ upagato yadi vā no’’ti|</p>

<p rend="bodytext">atha kho nigaṇṭho nāṭaputto mahatiyā nigaṇṭhaparisāya saddhiṃ yena upālissa gahapatissa nivesanaṃ tenupasaṅkami| addasā kho dovāriko nigaṇṭhaṃ nāṭaputtaṃ dūratova āgacchantaṃ| disvāna nigaṇṭhaṃ nāṭaputtaṃ etadavoca – ‘‘tiṭṭha, bhante, mā pāvisi| ajjatagge upāli gahapati samaṇassa gotamassa sāvakattaṃ upagato| āvaṭaṃ dvāraṃ nigaṇṭhānaṃ nigaṇṭhīnaṃ, anāvaṭaṃ dvāraṃ bhagavato bhikkhūnaṃ bhikkhunīnaṃ upāsakānaṃ upāsikānaṃ| sace te, bhante, piṇḍakena attho, ettheva tiṭṭha, ettheva te āharissantī’’ti| ‘‘tena hi, samma dovārika, yena upāli gahapati tenupasaṅkama; upasaṅkamitvā upāliṃ gahapatiṃ evaṃ vadehi – ‘nigaṇṭho, bhante, nāṭaputto mahatiyā nigaṇṭhaparisāya saddhiṃ bahidvārakoṭṭhake ṭhito; so te dassanakāmo’’’ti| ‘‘evaṃ, bhante’’ti kho dovāriko nigaṇṭhassa nāṭaputtassa paṭissutvā yena upāli gahapati tenupasaṅkami; upasaṅkamitvā upāliṃ gahapatiṃ etadavoca – ‘‘nigaṇṭho, bhante, nāṭaputto mahatiyā nigaṇṭhaparisāya saddhiṃ <pb ed="T" n="2.0072"/> bahidvārakoṭṭhake ṭhito; so te dassanakāmo’’ti| ‘‘tena hi, samma dovārika, majjhimāya dvārasālāya āsanāni paññapehī’’ti| ‘‘evaṃ, bhante’’ti kho dovāriko upālissa gahapatissa paṭissutvā majjhimāya dvārasālāya āsanāni paññapetvā yena upāli gahapati tenupasaṅkami; upasaṅkamitvā upāliṃ gahapatiṃ etadavoca – ‘‘paññattāni kho, bhante, majjhimāya dvārasālāya āsanāni| yassadāni kālaṃ maññasī’’ti|</p>

<p rend="bodytext" n="73"><hi rend="paranum">73</hi><hi rend="dot">.</hi> atha kho upāli gahapati yena majjhimā <pb ed="P" n="1.0383"/> dvārasālā tenupasaṅkami; upasaṅkamitvā yaṃ tattha āsanaṃ aggañca seṭṭhañca uttamañca paṇītañca tattha sāmaṃ nisīditvā dovārikaṃ āmantesi <pb ed="V" n="2.0052"/> – ‘‘tena hi, samma dovārika, yena nigaṇṭho nāṭaputto tenupasaṅkama; upasaṅkamitvā nigaṇṭhaṃ nāṭaputtaṃ evaṃ vadehi – ‘upāli, bhante, gahapati evamāha – pavisa kira, bhante, sace ākaṅkhasī’’’ti| ‘‘evaṃ, bhante’’ti kho dovāriko upālissa gahapatissa paṭissutvā yena nigaṇṭho nāṭaputto tenupasaṅkami; upasaṅkamitvā nigaṇṭhaṃ nāṭaputtaṃ etadavoca – ‘‘upāli, bhante, gahapati evamāha – ‘pavisa kira, bhante, sace ākaṅkhasī’’’ti| atha <pb ed="M" n="2.0046"/> kho nigaṇṭho nāṭaputto mahatiyā nigaṇṭhaparisāya saddhiṃ yena majjhimā dvārasālā tenupasaṅkami| atha kho upāli gahapati – yaṃ sudaṃ pubbe yato passati nigaṇṭhaṃ nāṭaputtaṃ dūratova āgacchantaṃ disvāna tato paccuggantvā yaṃ tattha āsanaṃ aggañca seṭṭhañca uttamañca paṇītañca taṃ uttarāsaṅgena <pb ed="T" n="2.0073"/> sammajjitvā <note>pamajjitvā (sī. pī.)</note> pariggahetvā nisīdāpeti so – dāni yaṃ tattha āsanaṃ aggañca seṭṭhañca uttamañca paṇītañca tattha sāmaṃ nisīditvā nigaṇṭhaṃ nāṭaputtaṃ etadavoca – ‘‘saṃvijjanti kho, bhante, āsanāni; sace ākaṅkhasi, nisīdā’’ti| evaṃ vutte, nigaṇṭho nāṭaputto upāliṃ gahapatiṃ etadavoca – ‘‘ummattosi tvaṃ, gahapati, dattosi tvaṃ, gahapati! ‘gacchāmahaṃ, bhante, samaṇassa gotamassa vādaṃ āropessāmī’ti gantvā mahatāsi vādasaṅghāṭena paṭimukko āgato| seyyathāpi, gahapati, puriso aṇḍahārako gantvā ubbhatehi aṇḍehi āgaccheyya, seyyathā vā pana gahapati puriso akkhikahārako gantvā ubbhatehi akkhīhi āgaccheyya; evameva kho tvaṃ, gahapati, ‘gacchāmahaṃ, bhante, samaṇassa gotamassa vādaṃ āropessāmī’ti gantvā mahatāsi vādasaṅghāṭena paṭimukko āgato| āvaṭṭosi kho tvaṃ, gahapati, samaṇena gotamena āvaṭṭaniyā māyāyā’’ti|</p>

<p rend="bodytext" n="74"><hi rend="paranum">74</hi><hi rend="dot">.</hi> ‘‘bhaddikā, bhante, āvaṭṭanī māyā; kalyāṇī, bhante, āvaṭṭanī māyā; piyā me, bhante, ñātisālohitā imāya āvaṭṭaniyā āvaṭṭeyyuṃ; piyānampi me assa ñātisālohitānaṃ dīgharattaṃ hitāya sukhāya; sabbe cepi, bhante, khattiyā imāya āvaṭṭaniyā āvaṭṭeyyuṃ; sabbesānampissa khattiyānaṃ dīgharattaṃ hitāya <pb ed="P" n="1.0384"/> sukhāya; sabbe cepi, bhante, brāhmaṇā…pe.… vessā…pe.… suddā imāya āvaṭṭaniyā āvaṭṭeyyuṃ; sabbesānampissa suddānaṃ <pb ed="T" n="2.0074"/> dīgharattaṃ hitāya sukhāya; sadevako cepi, bhante, loko samārako sabrahmako sassamaṇabrāhmaṇī pajā sadevamanussā imāya āvaṭṭaniyā āvaṭṭeyyuṃ; sadevakassapissa lokassa samārakassa sabrahmakassa sassamaṇabrāhmaṇiyā <pb ed="V" n="2.0053"/> pajāya sadevamanussāya dīgharattaṃ hitāya sukhāyāti| tena hi, bhante, upamaṃ te karissāmi| upamāya pidhekacce viññū purisā bhāsitassa atthaṃ ājānanti|</p>

<p rend="bodytext" n="75"><hi rend="paranum">75</hi><hi rend="dot">.</hi> ‘‘bhūtapubbaṃ<pb ed="M" n="2.0047"/>, bhante, aññatarassa brāhmaṇassa jiṇṇassa vuḍḍhassa mahallakassa daharā māṇavikā pajāpatī ahosi gabbhinī upavijaññā| atha kho, bhante, sā māṇavikā taṃ brāhmaṇaṃ etadavoca – ‘gaccha tvaṃ, brāhmaṇa, āpaṇā makkaṭacchāpakaṃ kiṇitvā ānehi, yo me kumārakassa kīḷāpanako bhavissatī’ti| evaṃ vutte, so brāhmaṇo taṃ māṇavikaṃ etadavoca – ‘āgamehi tāva, bhoti, yāva vijāyati| sace tvaṃ, bhoti, kumārakaṃ vijāyissasi, tassā te ahaṃ āpaṇā makkaṭacchāpakaṃ kiṇitvā ānessāmi, yo te kumārakassa kīḷāpanako bhavissati| sace pana tvaṃ, bhoti, kumārikaṃ vijāyissasi, tassā te ahaṃ āpaṇā makkaṭacchāpikaṃ kiṇitvā ānessāmi, yā te kumārikāya kīḷāpanikā bhavissatī’ti| dutiyampi kho, bhante, sā māṇavikā…pe.… <pb ed="T" n="2.0075"/> tatiyampi kho, bhante, sā māṇavikā taṃ brāhmaṇaṃ etadavoca – ‘gaccha tvaṃ, brāhmaṇa, āpaṇā makkaṭacchāpakaṃ kiṇitvā ānehi, yo me kumārakassa kīḷāpanako bhavissatī’ti| atha kho, bhante, so brāhmaṇo tassā māṇavikāya sāratto paṭibaddhacitto āpaṇā makkaṭacchāpakaṃ kiṇitvā ānetvā taṃ māṇavikaṃ etadavoca – ‘ayaṃ te, bhoti, āpaṇā makkaṭacchāpako <pb ed="P" n="1.0385"/> kiṇitvā ānīto, yo te kumārakassa kīḷāpanako bhavissatī’ti| evaṃ vutte, bhante, sā māṇavikā taṃ brāhmaṇaṃ etadavoca – ‘gaccha tvaṃ, brāhmaṇa, imaṃ makkaṭacchāpakaṃ ādāya yena rattapāṇi rajataputto tenupasaṅkama; upasaṅkamitvā rattapāṇiṃ rajakaputtaṃ evaṃ vadehi – icchāmahaṃ, samma rattapāṇi, imaṃ makkaṭacchāpakaṃ pītāvalepanaṃ nāma raṅgajātaṃ rajitaṃ ākoṭitapaccākoṭitaṃ ubhatobhāgavimaṭṭha’nti|</p>

<p rend="bodytext">‘‘atha kho, bhante, so brāhmaṇo tassā māṇavikāya sāratto paṭibaddhacitto taṃ makkaṭacchāpakaṃ ādāya yena rattapāṇi <pb ed="T" n="2.0076"/> rajakaputto tenupasaṅkami; upasaṅkamitvā rattapāṇiṃ rajakaputtaṃ etadavoca – ‘icchāmahaṃ, samma rattapāṇi, imaṃ makkaṭacchāpakaṃ pītāvalepanaṃ nāma raṅgajātaṃ rajitaṃ ākoṭitapaccākoṭitaṃ ubhatobhāgavimaṭṭha’nti| evaṃ vutte, bhante, rattapāṇi rajakaputto taṃ brāhmaṇaṃ etadavoca – ‘ayaṃ kho te, makkaṭacchāpako raṅgakkhamo hi kho, no ākoṭanakkhamo<pb ed="V" n="2.0054"/>, no vimajjanakkhamo’ti| evameva kho, bhante, bālānaṃ nigaṇṭhānaṃ vādo raṅgakkhamo <pb ed="M" n="2.0048"/> hi kho bālānaṃ no paṇḍitānaṃ, no anuyogakkhamo, no vimajjanakkhamo| atha kho, bhante, so brāhmaṇo aparena samayena navaṃ dussayugaṃ ādāya yena rattapāṇi rajakaputto tenupasaṅkami; upasaṅkamitvā rattapāṇiṃ rajakaputtaṃ etadavoca – ‘icchāmahaṃ, samma rattapāṇi, imaṃ navaṃ dussayugaṃ pītāvalepanaṃ nāma raṅgajātaṃ rajitaṃ ākoṭitapaccākoṭitaṃ ubhatobhāgavimaṭṭha’nti| evaṃ vutte, bhante, rattapāṇi rajakaputto taṃ brāhmaṇaṃ etadavoca – ‘idaṃ kho te, bhante, navaṃ dussayugaṃ raṅgakkhamañceva ākoṭanakkhamañca vimajjanakkhamañcā’ti| evameva kho, bhante, tassa bhagavato vādo arahato sammāsambuddhassa raṅgakkhamo ceva paṇḍitānaṃ no bālānaṃ, anuyogakkhamo ca vimajjanakkhamo cā’’ti|</p>

<p rend="bodytext">‘‘sarājikā kho, gahapati, parisā evaṃ jānāti – ‘upāli gahapati nigaṇṭhassa nāṭaputtassa sāvako’ti| kassa taṃ, gahapati, sāvakaṃ dhāremā’’ti? evaṃ <pb ed="T" n="2.0077"/> vutte, upāli gahapati uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ <pb ed="P" n="1.0386"/> paṇāmetvā nigaṇṭhaṃ nāṭaputtaṃ etadavoca – ‘‘tena hi, bhante, suṇohi yassāhaṃ sāvako’’ti –</p>

<p rend="hangnum" n="76"><hi rend="paranum">76</hi><hi rend="dot">.</hi></p>

<p rend="gatha1"> ‘‘dhīrassa vigatamohassa, pabhinnakhīlassa vijitavijayassa|</p>

<p rend="gatha2">anīghassa susamacittassa, vuddhasīlassa sādhupaññassa|</p>

<p rend="gathalast">vesamantarassa <note>vessantarassa (sī. pī.)</note> vimalassa, bhagavato tassa sāvakohamasmi||</p>

<p rend="gatha1">‘‘akathaṃkathissa tusitassa, vantalokāmisassa muditassa|</p>

<p rend="gatha2">katasamaṇassa manujassa, antimasārīrassa narassa|</p>

<p rend="gathalast">anopamassa virajassa, bhagavato tassa sāvakohamasmi||</p>

<p rend="gatha1">‘‘asaṃsayassa kusalassa, venayikassa sārathivarassa|</p>

<p rend="gatha2">anuttarassa ruciradhammassa, nikkaṅkhassa pabhāsakassa <note>pabhāsakarassa (sī. syā. pī.)</note>|</p>

<p rend="gathalast">mānacchidassa vīrassa, bhagavato tassa sāvakohamasmi||</p>

<p rend="gatha1">‘‘nisabhassa <pb ed="V" n="2.0055"/> appameyyassa, gambhīrassa monapattassa|</p>

<p rend="gatha2">khemaṅkarassa vedassa, dhammaṭṭhassa saṃvutattassa|</p>

<p rend="gathalast">saṅgātigassa muttassa, bhagavato tassa sāvakohamasmi||</p>

<p rend="gatha1">‘‘nāgassa <pb ed="M" n="2.0049"/> pantasenassa, khīṇasaṃyojanassa muttassa|</p>

<p rend="gatha2">paṭimantakassa <note>paṭimantassa (ka.)</note> dhonassa, pannadhajassa vītarāgassa|</p>

<p rend="gathalast">dantassa nippapañcassa, bhagavato tassa sāvakohamasmi||</p>

<p rend="gatha1">‘‘isisattamassa akuhassa, tevijjassa brahmapattassa|</p>

<p rend="gatha2">nhātakassa <note>nahātakassa (sī. syā. pī.)</note> padakassa, passaddhassa viditavedassa|</p>

<p rend="gathalast">purindadassa sakkassa, bhagavato tassa sāvakohamasmi||</p>

<p rend="gatha1">‘‘ariyassa bhāvitattassa, pattipattassa veyyākaraṇassa|</p>

<p rend="gatha2">satimato vipassissa, anabhinatassa no apanatassa|</p>

<p rend="gathalast">anejassa vasippattassa, bhagavato tassa sāvakohamasmi<pb ed="T" n="2.0078"/>||</p>

<p rend="gatha1">‘‘samuggatassa <note>sammaggatassa (sī. syā. pī.)</note> jhāyissa, ananugatantarassa suddhassa|</p>

<p rend="gatha2">asitassa hitassa <note>appahīnassa (sī. pī.), appabhītassa (syā.)</note>, pavivittassa aggappattassa|</p>

<p rend="gathalast">tiṇṇassa tārayantassa, bhagavato tassa sāvakohamasmi||</p>

<p rend="gatha1">‘‘santassa bhūripaññassa, mahāpaññassa vītalobhassa|</p>

<p rend="gatha2">tathāgatassa sugatassa, appaṭipuggalassa asamassa|</p>

<p rend="gathalast">visāradassa nipuṇassa, bhagavato tassa sāvakohamasmi||</p>

<p rend="gatha1">‘‘taṇhacchidassa buddhassa, vītadhūmassa anupalittassa|</p>

<p rend="gatha2">āhuneyyassa yakkhassa, uttamapuggalassa atulassa|</p>

<p rend="gathalast">mahato yasaggapattassa, bhagavato tassa sāvakohamasmī’’ti||</p>

<p rend="bodytext" n="77"><hi rend="paranum">77</hi><hi rend="dot">.</hi> ‘‘kadā <pb ed="V" n="2.0056"/> saññūḷhā pana te, gahapati, ime samaṇassa gotamassa vaṇṇā’’ti? ‘‘seyyathāpi, bhante, nānāpupphānaṃ mahāpuppharāsi<pb ed="P" n="1.0387"/>, tamenaṃ dakkho mālākāro vā mālākārantevāsī vā vicittaṃ mālaṃ gantheyya; evameva kho, bhante, so bhagavā anekavaṇṇo anekasatavaṇṇo| ko hi, bhante, vaṇṇārahassa vaṇṇaṃ na karissatī’’ti? atha kho nigaṇṭhassa nāṭaputtassa bhagavato sakkāraṃ asahamānassa tattheva uṇhaṃ lohitaṃ mukhato uggacchīti <note>uggañchi (sī. syā. pī.)</note>|</p>

<p rend="centre">upālisuttaṃ niṭṭhitaṃ chaṭṭhaṃ|</p>

</xml>