<xml src="s0304m-s38.xml">

<div id="sn4_4" n="sn4_4" type="samyutta">
<head rend="chapter"><pgroup id="s38"/><readunit id="s38">4. jambukhādakasaṃyuttaṃ</readunit></head>

<p rend="subhead" sid="1">1. nibbānapañhāsuttaṃ</p>

<p n="314"> ekaṃ <pb ed="T" n="4.0310"/><pb ed="V" n="2.0246"/><pb ed="M" n="2.0447"/> samayaṃ āyasmā sāriputto magadhesu viharati nālakagāmake| atha kho jambukhādako paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ nisīdi| ekamantaṃ nisinno kho jambukhādako paribbājako āyasmantaṃ sāriputtaṃ etadavoca –</p>

<p>‘‘‘nibbānaṃ, nibbāna’nti, āvuso sāriputta, vuccati| katamaṃ nu kho, āvuso, nibbāna’’nti? ‘‘yo kho, āvuso, rāgakkhayo dosakkhayo mohakkhayo – idaṃ vuccati nibbāna’’nti| ‘‘atthi panāvuso, maggo atthi paṭipadā etassa nibbānassa sacchikiriyāyā’’ti? ‘‘atthi kho, āvuso, maggo atthi paṭipadā etassa nibbānassa sacchikiriyāyā’’ti| ‘‘katamo <pb ed="P" n="4.0252"/> panāvuso, maggo katamā paṭipadā etassa nibbānassa sacchikiriyāyā’’ti? ‘‘ayameva kho, āvuso, ariyo aṭṭhaṅgiko maggo etassa nibbānassa sacchikiriyāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā etassa nibbānassa sacchikiriyāyā’’ti| ‘‘bhaddako, āvuso, maggo bhaddikā paṭipadā etassa nibbānassa sacchikiriyāya| alañca panāvuso sāriputta, appamādāyā’’ti| paṭhamaṃ|</p>

<p rend="subhead" sid="2">2. arahattapañhāsuttaṃ</p>

<p n="315"> ‘‘‘arahattaṃ, arahatta’nti, āvuso sāriputta, vuccati| katamaṃ nu <pb ed="T" n="4.0311"/> kho, āvuso<pb ed="V" n="2.0247"/>, arahatta’’nti? ‘‘yo kho, āvuso, rāgakkhayo dosakkhayo mohakkhayo – idaṃ vuccati arahatta’’nti| ‘‘atthi panāvuso, maggo atthi paṭipadā etassa arahattassa sacchikiriyāyā’’ti? ‘‘atthi kho, āvuso, maggo atthi paṭipadā etassa arahattassa sacchikiriyāyā’’ti| ‘‘katamo <pb ed="M" n="2.0448"/> panāvuso, maggo katamā paṭipadā etassa arahattassa sacchikiriyāyā’’ti? ‘‘ayameva kho, āvuso, ariyo aṭṭhaṅgiko maggo etassa arahattassa sacchikiriyāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho āvuso, maggo, ayaṃ paṭipadā etassa arahattassa sacchikiriyāyā’’ti| ‘‘bhaddako, āvuso, maggo bhaddikā paṭipadā etassa arahattassa sacchikiriyāya| alañca panāvuso sāriputta, appamādāyā’’ti| dutiyaṃ|</p>

<p rend="subhead" sid="3">3. dhammavādīpañhāsuttaṃ</p>

<p n="316"> ‘‘ke nu kho, āvuso sāriputta, loke dhammavādino, ke loke suppaṭipannā, ke loke sugatā’’ti? ‘‘ye kho, āvuso, rāgappahānāya dhammaṃ desenti, dosappahānāya <pb ed="P" n="4.0253"/> dhammaṃ desenti, mohappahānāya dhammaṃ desenti, te loke dhammavādino| ye kho, āvuso, rāgassa pahānāya paṭipannā, dosassa pahānāya paṭipannā, mohassa pahānāya paṭipannā, te loke suppaṭipannā| yesaṃ kho, āvuso, rāgo pahīno ucchinnamūlo tālāvatthukato anabhāvaṅkato āyatiṃ anuppādadhammo, doso pahīno ucchinnamūlo tālāvatthukato anabhāvaṅkato āyatiṃ anuppādadhammo, moho pahīno ucchinnamūlo <pb ed="T" n="4.0312"/> tālāvatthukato anabhāvaṅkato āyatiṃ anuppādadhammo, te loke sugatā’’ti|</p>

<p>‘‘atthi panāvuso, maggo atthi paṭipadā etassa rāgassa dosassa mohassa pahānāyā’’ti? ‘‘atthi kho, āvuso, maggo atthi paṭipadā etassa rāgassa dosassa mohassa pahānāyā’’ti| ‘‘katamo, panāvuso, maggo katamā paṭipadā etassa rāgassa dosassa mohassa pahānāyā’’ti? ‘‘ayameva kho, āvuso, ariyo aṭṭhaṅgiko maggo etassa rāgassa dosassa mohassa pahānāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā etassa rāgassa dosassa mohassa pahānāyā’’ti| ‘‘bhaddako, āvuso, maggo <pb ed="V" n="2.0248"/> bhaddikā paṭipadā, etassa rāgassa dosassa mohassa pahānāya| alañca panāvuso sāriputta, appamādāyā’’ti| tatiyaṃ|</p>

<p rend="subhead" sid="4">4. kimatthiyasuttaṃ</p>

<p n="317"> ‘‘kimatthiyaṃ<pb ed="M" n="2.0449"/>, āvuso sāriputta, samaṇe gotame brahmacariyaṃ vussatī’’ti? ‘‘dukkhassa kho, āvuso, pariññatthaṃ bhagavati brahmacariyaṃ vussatī’’ti| ‘‘atthi panāvuso, maggo atthi paṭipadā etassa dukkhassa pariññāyā’’ti? ‘‘atthi kho, āvuso, maggo atthi paṭipadā, etassa dukkhassa pariññāyā’’ti? ‘‘katamo panāvuso, maggo katamā paṭipadā, etassa dukkhassa pariññāyā’’ti?</p>

<p>‘‘ayameva <pb ed="P" n="4.0254"/> kho, āvuso, ariyo aṭṭhaṅgiko maggo, etassa dukkhassa pariññāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo <pb ed="T" n="4.0313"/> ayaṃ paṭipadā etassa dukkhassa pariññāyā’’ti| ‘‘bhaddako, āvuso, maggo bhaddikā paṭipadā, etassa dukkhassa pariññāya| alañca panāvuso sāriputta, appamādāyā’’ti| catutthaṃ|</p>

<p rend="subhead" sid="5">5. assāsappattasuttaṃ</p>

<p n="318"> ‘‘‘assāsappatto, assāsappatto’ti, āvuso sāriputta, vuccati| kittāvatā nu kho, āvuso, assāsappatto hotī’’ti? ‘‘yato kho, āvuso, bhikkhu channaṃ phassāyatanānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti, ettāvatā kho, āvuso, assāsappatto hotī’’ti| ‘‘atthi panāvuso, maggo atthi paṭipadā, etassa assāsassa sacchikiriyāyā’’ti? ‘‘atthi kho, āvuso, maggo atthi paṭipadā, etassa assāsassa sacchikiriyāyā’’ti| ‘‘katamo panāvuso, maggo katamā paṭipadā, etassa assāsassa sacchikiriyāyā’’ti? ‘‘ayameva kho, āvuso, ariyo aṭṭhaṅgiko maggo etassa assāsassa sacchikiriyāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso<pb ed="V" n="2.0249"/>, maggo ayaṃ paṭipadā, etassa assāsassa sacchikiriyāyā’’ti| ‘‘bhaddako, āvuso, maggo bhaddikā paṭipadā, etassa assāsassa sacchikiriyāya| alañca panāvuso sāriputta, appamādāyā’’ti| pañcamaṃ|</p>

<p rend="subhead" sid="6">6. paramassāsappattasuttaṃ</p>

<p n="319"> ‘‘‘paramassāsappatto, paramassāsappatto’ti, āvuso sāriputta, vuccati| kittāvatā nu kho, āvuso, paramassāsappatto hotī’’ti? ‘‘yato <pb ed="M" n="2.0450"/> kho, āvuso, bhikkhu channaṃ phassāyatanānaṃ samudayañca <pb ed="P" n="4.0255"/> atthaṅgamañca assādañca <pb ed="T" n="4.0314"/> ādīnavañca nissaraṇañca yathābhūtaṃ viditvā anupādāvimutto hoti, ettāvatā kho, āvuso, paramassāsappatto hotī’’ti| ‘‘atthi panāvuso, maggo atthi paṭipadā, etassa paramassāsassa sacchikiriyāyā’’ti? ‘‘atthi kho, āvuso, maggo atthi paṭipadā, etassa paramassāsassa sacchikiriyāyā’’ti| ‘‘katamo pana, āvuso, maggo katamā paṭipadā, etassa paramassāsassa sacchikiriyāyā’’ti? ‘‘ayameva kho, āvuso, ariyo aṭṭhaṅgiko maggo etassa paramassāsassa sacchikiriyāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etassa paramassāsassa sacchikiriyāyā’’ti| ‘‘bhaddako, āvuso, maggo bhaddikā paṭipadā, etassa paramassāsassa sacchikiriyāya| alañca panāvuso sāriputta, appamādāyā’’ti| chaṭṭhaṃ|</p>

<p rend="subhead" sid="7">7. vedanāpañhāsuttaṃ</p>

<p n="320"> ‘‘‘vedanā, vedanā’ti, āvuso sāriputta, vuccati| katamā nu kho, āvuso, vedanā’’ti? ‘‘tisso imāvuso, vedanā| katamā tisso? sukhā vedanā, dukkhā vedanā, adukkhamasukhā vedanā – imā kho, āvuso, tisso vedanā’’ti| ‘‘atthi panāvuso, maggo atthi paṭipadā, etāsaṃ tissannaṃ vedanānaṃ pariññāyā’’ti? ‘‘atthi kho, āvuso, maggo atthi paṭipadā, etāsaṃ tissannaṃ vedanānaṃ pariññāyā’’ti| ‘‘katamo panāvuso, maggo katamā paṭipadā, etāsaṃ tissannaṃ vedanānaṃ pariññāyā’’ti? ‘‘ayameva kho, āvuso, ariyo aṭṭhaṅgiko <pb ed="T" n="4.0315"/> maggo, etāsaṃ tissannaṃ vedanānaṃ pariññāya, seyyathidaṃ – sammādiṭṭhi sammāsaṅkappo <pb ed="V" n="2.0250"/> sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etāsaṃ tissannaṃ vedanānaṃ pariññāyā’’ti| ‘‘bhaddako, āvuso, maggo bhaddikā paṭipadā, etāsaṃ tissannaṃ vedanānaṃ pariññāya| alañca panāvuso sāriputta, appamādāyā’’ti| sattamaṃ|</p>

<p rend="subhead" sid="8">8. āsavapañhāsuttaṃ</p>

<p n="321"> ‘‘‘āsavo<pb ed="P" n="4.0256"/>, āsavo’ti, āvuso sāriputta, vuccati| katamo nu kho, āvuso, āsavo’’ti? ‘‘tayo me, āvuso, āsavā<pb ed="M" n="2.0451"/>| kāmāsavo, bhavāsavo, avijjāsavo – ime kho, āvuso, tayo āsavā’’ti| ‘‘atthi panāvuso, maggo atthi paṭipadā etesaṃ āsavānaṃ pahānāyā’’ti? ‘‘atthi kho, āvuso, maggo atthi paṭipadā etesaṃ āsavānaṃ pahānāyā’’ti| ‘‘katamo panāvuso, maggo katamā paṭipadā etesaṃ āsavānaṃ pahānāyā’’ti? ‘‘ayameva kho, āvuso, ariyo aṭṭhaṅgiko maggo etesaṃ āsavānaṃ pahānāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etesaṃ āsavānaṃ pahānāyā’’ti| ‘‘bhaddako, āvuso, maggo bhaddikā paṭipadā, etesaṃ āsavānaṃ pahānāya| alañca panāvuso sāriputta, appamādāyā’’ti| aṭṭhamaṃ|</p>

<p rend="subhead" sid="9">9. avijjāpañhāsuttaṃ</p>

<p n="322"> ‘‘‘avijjā, avijjā’ti, āvuso sāriputta, vuccati| katamā nu kho, āvuso, avijjā’’ti? ‘‘yaṃ kho, āvuso, dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya <pb ed="T" n="4.0316"/> aññāṇaṃ – ayaṃ vuccatāvuso, avijjā’’ti| ‘‘atthi panāvuso, maggo atthi paṭipadā, etissā avijjāya pahānāyā’’ti? ‘‘atthi kho, āvuso, maggo atthi paṭipadā, etissā avijjāya pahānāyā’’ti| ‘‘katamo panāvuso, maggo katamā paṭipadā, etissā avijjāya pahānāyā’’ti? ‘‘ayameva kho, āvuso, ariyo aṭṭhaṅgiko maggo, etissā avijjāya pahānāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo <pb ed="V" n="2.0251"/> sammāsati sammāsamādhi| ayaṃ kho, āvuso, maggo ayaṃ paṭipadā, etissā avijjāya pahānāyā’’ti| ‘‘bhaddako, āvuso, maggo bhaddikā paṭipadā, etissā avijjāya <pb ed="P" n="4.0257"/> pahānāya| alañca panāvuso sāriputta, appamādāyā’’ti| navamaṃ|</p>

<p rend="subhead" sid="10">10. taṇhāpañhāsuttaṃ</p>

<p n="323"> ‘‘‘taṇhā, taṇhā’ti, āvuso sāriputta, vuccati| katamā nu kho, āvuso, taṇhā’’ti? ‘‘tisso imā, āvuso, taṇhā| kāmataṇhā, bhavataṇhā, vibhavataṇhā – imā kho, āvuso, tisso taṇhā’’ti| ‘‘atthi panāvuso, maggo atthi paṭipadā, etāsaṃ taṇhānaṃ pahānāyā’’ti? ‘‘atthi kho, āvuso, maggo atthi paṭipadā, etāsaṃ taṇhānaṃ pahānāyā’’ti| ‘‘katamo <pb ed="M" n="2.0452"/> panāvuso, maggo katamā paṭipadā, etāsaṃ taṇhānaṃ pahānāyā’’ti? ‘‘ayameva kho, āvuso, ariyo aṭṭhaṅgiko maggo, etāsaṃ taṇhānaṃ pahānāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etāsaṃ taṇhānaṃ pahānāyā’’ti| ‘‘bhaddako, āvuso, maggo bhaddikā paṭipadā<pb ed="T" n="4.0317"/>, etāsaṃ taṇhānaṃ pahānāya| alañca panāvuso sāriputta, appamādāyā’’ti| dasamaṃ|</p>

<p rend="subhead" sid="11">11. oghapañhāsuttaṃ</p>

<p n="324"> ‘‘‘ogho, ogho’ti, āvuso sāriputta, vuccati| katamo nu kho, āvuso, ogho’’ti? ‘‘cattārome, āvuso, oghā| kāmogho, bhavogho, diṭṭhogho, avijjogho – ime kho, āvuso, cattāro oghā’’ti| ‘‘atthi panāvuso, maggo atthi paṭipadā, etesaṃ oghānaṃ pahānāyā’’ti? ‘‘atthi kho, āvuso, maggo atthi paṭipadā, etesaṃ oghānaṃ pahānāyā’’ti| ‘‘katamo panāvuso, maggo katamā paṭipadā, etesaṃ oghānaṃ pahānāyā’’ti? ‘‘ayameva kho, āvuso, ariyo aṭṭhaṅgiko maggo, etesaṃ oghānaṃ pahānāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi<pb ed="P" n="4.0258"/>| ayaṃ kho, āvuso, maggo ayaṃ paṭipadā, etesaṃ oghānaṃ pahānāyā’’ti| ‘‘bhaddako<pb ed="V" n="2.0252"/>, āvuso, maggo bhaddikā paṭipadā, etesaṃ oghānaṃ pahānāya| alañca panāvuso sāriputta, appamādāyā’’ti| ekādasamaṃ|</p>

<p rend="subhead" sid="12">12. upādānapañhāsuttaṃ</p>

<p n="325"> ‘‘‘upādānaṃ, upādāna’nti, āvuso sāriputta, vuccati| katamaṃ nu kho, āvuso, upādāna’’nti? ‘‘cattārimāni, āvuso, upādānāni| kāmupādānaṃ, diṭṭhupādānaṃ sīlabbatupādānaṃ, attavādupādānaṃ – imāni kho, āvuso, cattāri upādānānī’’ti| ‘‘atthi panāvuso, maggo atthi paṭipadā, etesaṃ upādānānaṃ pahānāyā’’ti? ‘‘atthi kho, āvuso, maggo atthi paṭipadā, etesaṃ upādānānaṃ pahānāyā’’ti<pb ed="T" n="4.0318"/>| ‘‘katamo panāvuso, maggo katamā paṭipadā, etesaṃ upādānānaṃ pahānāyā’’ti? ‘‘ayameva kho, āvuso, ariyo aṭṭhaṅgiko maggo, etesaṃ upādānānaṃ pahānāya, seyyathidaṃ <pb ed="M" n="2.0453"/> – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etesaṃ upādānānaṃ pahānāyā’’ti| ‘‘bhaddako, āvuso, maggo bhaddikā paṭipadā, etesaṃ upādānānaṃ pahānāya| alañca panāvuso sāriputta, appamādāyā’’ti| dvādasamaṃ|</p>

<p rend="subhead" sid="13">13. bhavapañhāsuttaṃ</p>

<p n="326"> ‘‘‘bhavo, bhavo’ti, āvuso sāriputta, vuccati| katamo nu kho, āvuso, bhavo’’ti? ‘‘tayo me, āvuso, bhavā| kāmabhavo, rūpabhavo, arūpabhavo – ime kho, āvuso, tayo bhavā’’ti| ‘‘atthi panāvuso, maggo atthi paṭipadā, etesaṃ bhavānaṃ pariññāyā’’ti? ‘‘atthi kho, āvuso, maggo atthi paṭipadā, etesaṃ bhavānaṃ pariññāyā’’ti| ‘‘katamo, panāvuso, maggo katamā paṭipadā, etesaṃ bhavānaṃ pariññāyā’’ti? ‘‘ayameva <pb ed="P" n="4.0259"/> kho, āvuso, ariyo aṭṭhaṅgiko maggo, etesaṃ bhavānaṃ pariññāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etesaṃ bhavānaṃ pariññāyā’’ti| ‘‘bhaddako, āvuso, maggo bhaddikā paṭipadā, etesaṃ bhavānaṃ pariññāya| alañca panāvuso sāriputta, appamādāyā’’ti| terasamaṃ|</p>

<p rend="subhead" sid="14">14. dukkhapañhāsuttaṃ</p>

<p n="327"> ‘‘‘dukkhaṃ<pb ed="V" n="2.0253"/>, dukkha’nti, āvuso sāriputta, vuccati| katamaṃ nu kho, āvuso, dukkha’’nti? ‘‘tisso imā, āvuso, dukkhatā| dukkhadukkhatā, saṅkhāradukkhatā<pb ed="T" n="4.0319"/>, vipariṇāmadukkhatā – imā kho, āvuso, tisso dukkhatā’’ti| ‘‘atthi panāvuso maggo atthi paṭipadā, etāsaṃ dukkhatānaṃ pariññāyā’’ti? ‘‘atthi kho, āvuso, maggo atthi paṭipadā, etāsaṃ dukkhatānaṃ pariññāyā’’ti| ‘‘katamo panāvuso, maggo katamā paṭipadā, etāsaṃ dukkhatānaṃ pariññāyā’’ti? ‘‘ayameva kho, āvuso, ariyo aṭṭhaṅgiko maggo, etāsaṃ dukkhatānaṃ pariññāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etāsaṃ dukkhatānaṃ pariññāyā’’ti| ‘‘bhaddako, āvuso, maggo bhaddikā paṭipadā, etāsaṃ dukkhatānaṃ pariññāya| alañca panāvuso sāriputta, appamādāyā’’ti| cuddasamaṃ|</p>

<p rend="subhead" sid="15">15. sakkāyapañhāsuttaṃ</p>

<p n="328"> ‘‘‘sakkāyo<pb ed="M" n="2.0454"/>, sakkāyo’ti, āvuso sāriputta, vuccati| katamo nu kho, āvuso, sakkāyo’’ti? ‘‘pañcime, āvuso, upādānakkhandhā sakkāyo vutto bhagavatā, seyyathidaṃ – rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho<pb ed="P" n="4.0260"/>| ime kho, āvuso, pañcupādānakkhandhā sakkāyo vutto bhagavatā’’ti| ‘‘atthi panāvuso, maggo atthi paṭipadā, etassa sakkāyassa pariññāyā’’ti? ‘‘atthi kho, āvuso, maggo atthi paṭipadā, etassa sakkāyassa pariññāyā’’ti| ‘‘katamo panāvuso, maggo katamā paṭipadā, etassa sakkāyassa pariññāyā’’ti? ‘‘ayameva kho, āvuso, ariyo aṭṭhaṅgiko maggo, etassa sakkāyassa pariññāya<pb ed="T" n="4.0320"/>, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etassa sakkāyassa pariññāyā’’ti| ‘‘bhaddako, āvuso, maggo bhaddikā paṭipadā, etassa sakkāyassa pariññāya| alañca panāvuso sāriputta, appamādāyā’’ti| pannarasamaṃ|</p>

<p rend="subhead" sid="16">16. dukkarapañhāsuttaṃ</p>

<p n="329"> ‘‘kiṃ <pb ed="V" n="2.0254"/> nu kho, āvuso sāriputta, imasmiṃ dhammavinaye dukkara’’nti? ‘‘pabbajjā kho, āvuso, imasmiṃ dhammavinaye dukkarā’’ti| ‘‘pabbajitena panāvuso, kiṃ dukkara’’nti? ‘‘pabbajitena kho, āvuso, abhirati dukkarā’’ti| ‘‘abhiratena panāvuso, kiṃ dukkara’’nti? ‘‘abhiratena kho, āvuso, dhammānudhammappaṭipatti dukkarā’’ti| ‘‘kīvaciraṃ panāvuso, dhammānudhammappaṭipanno bhikkhu arahaṃ assā’’ti? ‘‘naciraṃ, āvuso’’ti| soḷasamaṃ|</p>

<trailer rend="centre">jambukhādakasaṃyuttaṃ samattaṃ|</trailer>
</div>

<p>tassuddānaṃ –</p>

<p rend="gatha1">nibbānaṃ arahattañca, dhammavādī <pb ed="P" n="4.0261"/> kimatthiyaṃ|</p>

<p rend="gatha2">assāso paramassāso, vedanā āsavāvijjā|</p>

<p rend="gatha3">taṇhā oghā upādānaṃ, bhavo dukkhañca sakkāyo||</p>

<p rend="gathalast">imasmiṃ dhammavinaye dukkaranti||</p>

</xml>