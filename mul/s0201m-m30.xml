<xml src="s0201m-m30.xml">

<p rend="subhead"><readunit id="m30">10. cūḷasāropamasuttaṃ</readunit></p>

<p rend="bodytext" n="312"><hi rend="paranum">312</hi><hi rend="dot">.</hi> evaṃ <pb ed="T" n="1.0374"/><pb ed="V" n="1.0261"/><pb ed="P" n="1.0198"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| atha kho piṅgalakoccho brāhmaṇo yena <pb ed="M" n="1.0258"/> bhagavā tenupasaṅkami; upasaṅkamitvā bhagavatā saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ nisīdi| ekamantaṃ nisinno kho piṅgalakoccho brāhmaṇo bhagavantaṃ etadavoca – ‘‘yeme, bho gotama, samaṇabrāhmaṇā saṅghino gaṇino gaṇācariyā ñātā yasassino titthakarā sādhusammatā, bahujanassa, seyyathidaṃ – pūraṇo kassapo, makkhali gosālo, ajito kesakambalo, pakudho kaccāyano, sañcayo <note>sañjayo (sī. syā. pī. ka.)</note> belaṭṭhaputto, nigaṇṭho nāṭaputto, sabbete sakāya paṭiññāya abbhaññaṃsu sabbeva nābbhaññaṃsu, udāhu ekacce abbhaññaṃsu ekacce nābbhaññaṃsū’’ti? ‘‘alaṃ, brāhmaṇa, tiṭṭhatetaṃ – sabbete sakāya paṭiññāya abbhaññaṃsu sabbeva nābbhaññaṃsu, udāhu ekacce abbhaññaṃsu ekacce nābbhaññaṃsūti| dhammaṃ te, brāhmaṇa, desessāmi, taṃ suṇāhi, sādhukaṃ manasi karohi, bhāsissāmī’’ti| ‘‘evaṃ, bho’’ti kho piṅgalakoccho brāhmaṇo bhagavato paccassosi| bhagavā etadavoca –</p>

<p rend="bodytext" n="313"><hi rend="paranum">313</hi><hi rend="dot">.</hi> ‘‘seyyathāpi, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ <pb ed="T" n="1.0375"/> atikkamma papaṭikaṃ, sākhāpalāsaṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti|</p>

<p rend="bodytext" n="314"><hi rend="paranum">314</hi><hi rend="dot">.</hi> ‘‘seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno <pb ed="V" n="1.0262"/> mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ<pb ed="P" n="1.0199"/>, papaṭikaṃ chetvā ādāya <pb ed="M" n="1.0259"/> pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ papaṭikaṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti|</p>

<p rend="bodytext" n="315"><hi rend="paranum">315</hi><hi rend="dot">.</hi> ‘‘seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato <pb ed="T" n="1.0376"/> sāravato atikkammeva sāraṃ atikkamma phegguṃ, tacaṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ, tacaṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti|</p>

<p rend="bodytext" n="316"><hi rend="paranum">316</hi><hi rend="dot">.</hi> ‘‘seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ, phegguṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ, phegguṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti|</p>

<p rend="bodytext" n="317"><hi rend="paranum">317</hi><hi rend="dot">.</hi> ‘‘seyyathāpi vā pana, brāhmaṇa, puriso sāratthiko sāragavesī sārapariyesanaṃ caramāno <pb ed="V" n="1.0263"/> mahato rukkhassa tiṭṭhato sāravato sāraññeva <pb ed="M" n="1.0260"/> chetvā ādāya pakkameyya ‘sāra’nti jānamāno| tamenaṃ cakkhumā<pb ed="T" n="1.0377"/> puriso disvā evaṃ vadeyya – ‘aññāsi vatāyaṃ bhavaṃ puriso sāraṃ, aññāsi phegguṃ, aññāsi tacaṃ, aññāsi papaṭikaṃ, aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraññeva chetvā ādāya <pb ed="P" n="1.0200"/> pakkanto ‘sāra’nti jānamāno| yañcassa sārena sārakaraṇīyaṃ tañcassa atthaṃ anubhavissatī’ti|</p>

<p rend="bodytext" n="318"><hi rend="paranum">318</hi><hi rend="dot">.</hi> ‘‘evameva kho, brāhmaṇa, idhekacco puggalo saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena attamano hoti paripuṇṇasaṅkappo| so tena lābhasakkārasilokena attānukkaṃseti, paraṃ vambheti – ‘ahamasmi lābhasakkārasilokavā, ime panaññe bhikkhū appaññātā appesakkhā’ti| lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko| seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā <pb ed="T" n="1.0378"/> ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissati| tathūpamāhaṃ, brāhmaṇa, imaṃ puggalaṃ vadāmi|</p>

<p rend="bodytext" n="319"><hi rend="paranum">319</hi><hi rend="dot">.</hi> ‘‘idha pana, brāhmaṇa, ekacco puggalo saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na <pb ed="M" n="1.0261"/> attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati<pb ed="V" n="1.0264"/>, anolīnavuttiko ca hoti asāthaliko| so sīlasampadaṃ ārādheti| so tāya sīlasampadāya attamano hoti, paripuṇṇasaṅkappo| so tāya sīlasampadāya attānukkaṃseti, paraṃ vambheti – ‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti| sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ <pb ed="P" n="1.0201"/> sacchikiriyāya na chandaṃ janeti, na vāyamati, olīnavuttiko ca hoti sāthaliko| seyyathāpi so, brāhmaṇa, puriso sāratthiko sāragavesī <pb ed="T" n="1.0379"/> sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ, papaṭikaṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ, tañcassa atthaṃ nānubhavissati| tathūpamāhaṃ, brāhmaṇa, imaṃ puggalaṃ vadāmi|</p>

<p rend="bodytext" n="320"><hi rend="paranum">320</hi><hi rend="dot">.</hi> ‘‘idha pana, brāhmaṇa, ekacco puggalo saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti, na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko| so sīlasampadaṃ ārādheti| so tāya sīlasampadāya attamano hoti no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko<pb ed="M" n="1.0262"/>| so samādhisampadaṃ ārādheti| so tāya samādhisampadāya attamano hoti, paripuṇṇasaṅkappo| so tāya samādhisampadāya attānukkaṃseti, paraṃ vambheti – ‘ahamasmi samāhito ekaggacitto, ime panaññe bhikkhū <pb ed="T" n="1.0380"/> asamāhitā vibbhantacittā’ti| samādhisampadāya ca ye aññe dhammā uttaritarā ca paṇītatarā ca, tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko| seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ, tacaṃ chetvā ādāya pakkanto ‘sāra’nti maññamāno| yañcassa <pb ed="V" n="1.0265"/> sārena sārakaraṇīyaṃ tañcassa atthaṃ nānubhavissati| tathūpamāhaṃ, brāhmaṇa, imaṃ puggalaṃ vadāmi|</p>

<p rend="bodytext" n="321"><hi rend="paranum">321</hi><hi rend="dot">.</hi> ‘‘idha pana, brāhmaṇa, ekacco puggalo saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena…pe.… <pb ed="P" n="1.0202"/> antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko| so sīlasampadaṃ ārādheti| so tāya sīlasampadāya attamano hoti, no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko| so samādhisampadaṃ ārādheti| so tāya samādhisampadāya attamano hoti, no ca kho paripuṇṇasaṅkappo| so tāya samādhisampadāya na attānukkaṃseti, na paraṃ vambheti| samādhisampadāya ca ye aññe dhammā uttaritarā ca paṇītatarā ca tesaṃ dhammānaṃ <pb ed="T" n="1.0381"/> sacchikiriyāya chandaṃ janeti, vāyamati, anolīnavuttiko ca hoti asāthaliko| so ñāṇadassanaṃ ārādheti| so tena ñāṇadassanena attamano hoti, paripuṇṇasaṅkappo<pb ed="M" n="1.0263"/>| so tena ñāṇadassanena attānukkaṃseti, paraṃ vambheti – ‘ahamasmi jānaṃ passaṃ viharāmi, ime panaññe bhikkhū ajānaṃ apassaṃ viharantī’ti| ñāṇadassanena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya na chandaṃ janeti, na vāyamati, olīnavuttiko ca hoti sāthaliko| seyyathāpi so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ, phegguṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissati| tathūpamāhaṃ, brāhmaṇa, imaṃ puggalaṃ vadāmi|</p>

<p rend="bodytext" n="322"><hi rend="paranum">322</hi><hi rend="dot">.</hi> ‘‘idha pana, brāhmaṇa, ekacco puggalo saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi<pb ed="V" n="1.0266"/>, dukkhotiṇṇo dukkhapareto<pb ed="T" n="1.0382"/>, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno <pb ed="P" n="1.0203"/> lābhasakkārasilokaṃ abhinibbatteti| so tena lābhasakkārasilokena na attamano hoti, na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| lābhasakkārasilokena ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko| so sīlasampadaṃ ārādheti| so tāya sīlasampadāya attamano hoti, no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| sīlasampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko| so samādhisampadaṃ ārādheti| so tāya samādhisampadāya attamano hoti, no ca kho paripuṇṇasaṅkappo| so tāya samādhisampadāya na attānukkaṃseti, na paraṃ vambheti| samādhisampadāya ca ye aññe dhammā uttaritarā ca paṇītatarā ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko| so ñāṇadassanaṃ ārādheti| so tena ñāṇadassanena attamano hoti, no ca kho paripuṇṇasaṅkappo| so tena ñāṇadassanena na attānukkaṃseti, na <pb ed="M" n="1.0264"/> paraṃ vambheti| ñāṇadassanena ca ye aññe dhammā uttaritarā ca paṇītatarā <pb ed="T" n="1.0383"/> ca tesaṃ dhammānaṃ sacchikiriyāya chandaṃ janeti, vāyamati, anolīnavuttiko ca hoti asāthaliko|</p>

<p rend="bodytext" n="323"><hi rend="paranum">323</hi><hi rend="dot">.</hi> ‘‘katame ca, brāhmaṇa, dhammā ñāṇadassanena uttaritarā ca paṇītatarā ca? idha, brāhmaṇa, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu pītiyā ca virāgā upekkhako ca viharati, sato ca sampajāno <pb ed="V" n="1.0267"/> sukhañca kāyena paṭisaṃvedeti, yaṃ taṃ ariyā ācikkhanti – ‘upekkhako satimā sukhavihārī’ti tatiyaṃ jhānaṃ upasampajja viharati| ayampi kho<pb ed="P" n="1.0204"/>, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu sabbaso ākāsānañcāyatanaṃ samatikkamma ‘anantaṃ viññāṇa’nti viññāṇañcāyatanaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca paṇītataro ca|</p>

<p rend="bodytext">‘‘puna <pb ed="M" n="1.0265"/> caparaṃ, brāhmaṇa, bhikkhu sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati| ayampi kho, brāhmaṇa, dhammo ñāṇadassanena uttaritaro ca <pb ed="T" n="1.0384"/> paṇītataro ca|</p>

<p rend="bodytext">‘‘puna caparaṃ, brāhmaṇa, bhikkhu sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati, paññāya cassa disvā āsavā parikkhīṇā honti| ayampi kho, brāhmaṇa, dhammo ñāṇadassanena uttaritaro ca paṇītataro ca| ime kho, brāhmaṇa, dhammā ñāṇadassanena uttaritarā ca paṇītatarā ca|</p>

<p rend="bodytext" n="324"><hi rend="paranum">324</hi><hi rend="dot">.</hi> ‘‘seyyathāpi <pb ed="V" n="1.0268"/> so, brāhmaṇa, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraṃyeva chetvā ādāya pakkanto ‘sāra’nti jānamāno| yañcassa sārena sārakaraṇīyaṃ tañcassa atthaṃ anubhavissati| tathūpamāhaṃ, brāhmaṇa, imaṃ puggalaṃ vadāmi|</p>

<p rend="bodytext">‘‘iti kho, brāhmaṇa, nayidaṃ brahmacariyaṃ lābhasakkārasilokānisaṃsaṃ, na sīlasampadānisaṃsaṃ, na samādhisampadānisaṃsaṃ, na ñāṇadassanānisaṃsaṃ| yā ca kho ayaṃ<pb ed="P" n="1.0205"/>, brāhmaṇa, akuppā cetovimutti – etadatthamidaṃ, brāhmaṇa, brahmacariyaṃ, etaṃ sāraṃ etaṃ pariyosāna’’nti|</p>

<p rend="bodytext">evaṃ vutte, piṅgalakoccho brāhmaṇo bhagavantaṃ etadavoca – ‘‘abhikkantaṃ, bho gotama, abhikkantaṃ, bho gotama…pe.… upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gata’’nti|</p>

<p rend="centre">cūḷasāropamasuttaṃ niṭṭhitaṃ dasamaṃ|</p>

<trailer rend="centre">opammavaggo niṭṭhito tatiyo|</trailer>
<vaggaend/>

<p rend="bodytext">tassuddānaṃ –</p>

<p rend="gatha1">moḷiyaphaggunariṭṭhañca <pb ed="T" n="1.0385"/> nāmo, andhavane kathipuṇṇaṃ nivāpo|</p>

<p rend="gathalast">rāsikaṇerumahāgajanāmo, sārūpamo <note>sāravaro (syā.), sāravano (ka.)</note> puna piṅgalakoccho||</p>


</xml>