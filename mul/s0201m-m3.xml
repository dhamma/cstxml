<xml src="s0201m-m3.xml">

<p rend="subhead"><pgroup id="m3"/><readunit id="m3">3. dhammadāyādasuttaṃ</readunit></p>

<p n="29"> <pb ed="T" n="1.0021"/><pb ed="V" n="1.0017"/> evaṃ me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tatra kho bhagavā bhikkhū āmantesi – ‘‘bhikkhavo’’ti| ‘‘bhadante’’ti te bhikkhū bhagavato paccassosuṃ| bhagavā etadavoca –</p>

<p>‘‘dhammadāyādā me, bhikkhave, bhavatha, mā āmisadāyādā| atthi me tumhesu anukampā – ‘kinti me sāvakā dhammadāyādā bhaveyyuṃ, no āmisadāyādā’ti| tumhe ca me, bhikkhave, āmisadāyādā bhaveyyātha no dhammadāyādā, tumhepi tena ādiyā <note>ādissā (sī. syā. pī.)</note> bhaveyyātha – ‘āmisadāyādā satthusāvakā viharanti, no dhammadāyādā’ti; ahampi tena ādiyo bhaveyyaṃ – ‘āmisadāyādā satthusāvakā viharanti, no dhammadāyādā’ti| tumhe ca me, bhikkhave, dhammadāyādā bhaveyyātha, no āmisadāyādā, tumhepi tena na ādiyā bhaveyyātha – ‘dhammadāyādā satthusāvakā viharanti, no āmisadāyādā’ti; ahampi tena na ādiyo bhaveyyaṃ – ‘dhammadāyādā satthusāvakā viharanti, no āmisadāyādā’ti| tasmātiha me, bhikkhave, dhammadāyādā bhavatha, mā āmisadāyādā| atthi me <pb ed="M" n="1.0016"/> tumhesu anukampā – ‘kinti me sāvakā dhammadāyādā bhaveyyuṃ, no āmisadāyādā’ti|</p>

<p n="30"> ‘‘idhāhaṃ, bhikkhave, bhuttāvī assaṃ pavārito paripuṇṇo pariyosito <pb ed="T" n="1.0022"/> suhito yāvadattho; siyā ca me piṇḍapāto atirekadhammo chaḍḍanīyadhammo <note>chaḍḍiyadhammo (sī. syā. pī.)</note>| atha dve bhikkhū āgaccheyyuṃ jighacchādubbalya- <note>jighacchādubballa (sī. pī.)</note> paretā<pb ed="P" n="1.0013"/>| tyāhaṃ evaṃ vadeyyaṃ – ‘ahaṃ khomhi, bhikkhave, bhuttāvī pavārito paripuṇṇo pariyosito suhito yāvadattho; atthi ca me ayaṃ piṇḍapāto atirekadhammo chaḍḍanīyadhammo| sace ākaṅkhatha, bhuñjatha, no ce tumhe bhuñjissatha <note>sace tumhe na bhuñjissatha (sī. syā. pī.)</note>, idānāhaṃ appaharite vā chaḍḍessāmi, appāṇake vā udake opilāpessāmī’ti| tatrekassa bhikkhuno evamassa – ‘bhagavā kho bhuttāvī pavārito paripuṇṇo pariyosito suhito yāvadattho; atthi cāyaṃ bhagavato piṇḍapāto atirekadhammo chaḍḍanīyadhammo| sace mayaṃ na bhuñjissāma, idāni bhagavā appaharite vā chaḍḍessati, appāṇake vā udake opilāpessati’<pb ed="V" n="1.0018"/>| vuttaṃ kho panetaṃ bhagavatā – ‘dhammadāyādā me, bhikkhave, bhavatha, mā āmisadāyādā’ti| āmisaññataraṃ kho panetaṃ, yadidaṃ piṇḍapāto| yaṃnūnāhaṃ imaṃ piṇḍapātaṃ abhuñjitvā imināva jighacchādubbalyena evaṃ imaṃ rattindivaṃ <note>rattidivaṃ (ka.)</note> vītināmeyya’’nti| so taṃ piṇḍapātaṃ abhuñjitvā teneva jighacchādubbalyena evaṃ taṃ rattindivaṃ vītināmeyya| atha dutiyassa bhikkhuno evamassa – ‘bhagavā kho bhuttāvī pavārito paripuṇṇo pariyosito suhito yāvadattho; atthi cāyaṃ bhagavato piṇḍapāto atirekadhammo chaḍḍanīyadhammo| sace mayaṃ na bhuñjissāma, idāni bhagavā appaharite vā chaḍḍessati, appāṇake <pb ed="T" n="1.0023"/> vā udake opilāpessati| yaṃnūnāhaṃ imaṃ piṇḍapātaṃ bhuñjitvā jighacchādubbalyaṃ paṭivinodetvā <note>paṭivinetvā (sī. syā. pī.)</note> evaṃ imaṃ rattindivaṃ vītināmeyya’nti| so taṃ piṇḍapātaṃ bhuñjitvā jighacchādubbalyaṃ paṭivinodetvā evaṃ taṃ rattindivaṃ vītināmeyya| kiñcāpi so, bhikkhave, bhikkhu taṃ piṇḍapātaṃ bhuñjitvā jighacchādubbalyaṃ paṭivinodetvā evaṃ taṃ rattindivaṃ vītināmeyya, atha kho asuyeva me purimo bhikkhu pujjataro ca pāsaṃsataro ca| taṃ kissa hetu? tañhi tassa, bhikkhave, bhikkhuno dīgharattaṃ <pb ed="M" n="1.0017"/> appicchatāya santuṭṭhiyā sallekhāya subharatāya vīriyārambhāya saṃvattissati| tasmātiha me, bhikkhave, dhammadāyādā bhavatha, mā āmisadāyādā| atthi me tumhesu anukampā – ‘kinti me sāvakā dhammadāyādā bhaveyyuṃ, no āmisadāyādā’’’ti|</p>

<p>idamavoca bhagavā| idaṃ vatvāna <note>vatvā (sī. pī.) evamīdisesu ṭhānesu</note> sugato uṭṭhāyāsanā vihāraṃ pāvisi|</p>

<p n="31"> tatra kho āyasmā sāriputto acirapakkantassa bhagavato bhikkhū āmantesi – ‘‘āvuso bhikkhave’’ti| ‘‘āvuso’’ti kho te <pb ed="P" n="1.0014"/> bhikkhū āyasmato sāriputtassa paccassosuṃ| āyasmā sāriputto etadavoca –</p>

<p>‘‘kittāvatā nu kho, āvuso, satthu pavivittassa viharato sāvakā vivekaṃ nānusikkhanti, kittāvatā ca pana satthu pavivittassa viharato sāvakā vivekamanusikkhantī’’ti? ‘‘dūratopi kho mayaṃ, āvuso, āgacchāma <pb ed="T" n="1.0024"/> āyasmato sāriputtassa santike etassa bhāsitassa atthamaññātuṃ| sādhu vatāyasmantaṃyeva sāriputtaṃ paṭibhātu etassa bhāsitassa attho; āyasmato sāriputtassa sutvā bhikkhū dhāressantī’’ti| ‘‘tena <pb ed="V" n="1.0019"/> hāvuso, suṇātha, sādhukaṃ manasi karotha, bhāsissāmī’’ti| ‘‘evamāvuso’’ti kho te bhikkhū āyasmato sāriputtassa paccassosuṃ| āyasmā sāriputto etadavoca –</p>

<p>‘‘kittāvatā nu kho, āvuso, satthu pavivittassa viharato sāvakā vivekaṃ nānusikkhanti? idhāvuso, satthu pavivittassa viharato sāvakā vivekaṃ nānusikkhanti, yesañca dhammānaṃ satthā pahānamāha, te ca dhamme nappajahanti, bāhulikā <note>bāhullikā (syā.)</note> ca honti, sāthalikā, okkamane pubbaṅgamā, paviveke nikkhittadhurā| tatrāvuso, therā bhikkhū tīhi ṭhānehi gārayhā bhavanti| ‘satthu pavivittassa viharato sāvakā vivekaṃ nānusikkhantī’ti – iminā paṭhamena ṭhānena therā bhikkhū gārayhā bhavanti| ‘yesañca dhammānaṃ satthā pahānamāha te ca dhamme nappajahantī’ti – iminā dutiyena <pb ed="M" n="1.0018"/> ṭhānena therā bhikkhū gārayhā bhavanti| ‘bāhulikā ca, sāthalikā, okkamane pubbaṅgamā, paviveke nikkhittadhurā’ti – iminā tatiyena ṭhānena therā bhikkhū gārayhā bhavanti| therā, āvuso, bhikkhū imehi tīhi ṭhānehi gārayhā bhavanti| tatrāvuso, majjhimā bhikkhū…pe.… navā bhikkhū tīhi ṭhānehi gārayhā bhavanti| ‘satthu pavivittassa viharato <pb ed="T" n="1.0025"/> sāvakā vivekaṃ nānusikkhantī’ti – iminā paṭhamena ṭhānena navā bhikkhū gārayhā bhavanti| ‘yesañca dhammānaṃ satthā pahānamāha te ca dhamme nappajahantī’ti – iminā dutiyena ṭhānena navā bhikkhū gārayhā bhavanti| ‘bāhulikā ca honti, sāthalikā, okkamane pubbaṅgamā, paviveke nikkhittadhurā’ti – iminā tatiyena ṭhānena navā bhikkhū gārayhā bhavanti| navā, āvuso, bhikkhū imehi tīhi ṭhānehi gārayhā bhavanti| ettāvatā kho, āvuso, satthu pavivittassa viharato sāvakā vivekaṃ nānusikkhanti|</p>

<p n="32"> ‘‘kittāvatā ca, panāvuso, satthu pavivittassa viharato sāvakā vivekamanusikkhanti<pb ed="P" n="1.0015"/>? idhāvuso, satthu pavivittassa viharato sāvakā vivekamanusikkhanti – yesañca dhammānaṃ satthā pahānamāha te ca dhamme pajahanti; na ca bāhulikā honti, na sāthalikā okkamane nikkhittadhurā paviveke pubbaṅgamā| tatrāvuso, therā bhikkhū tīhi ṭhānehi pāsaṃsā bhavanti| ‘satthu pavivittassa viharato sāvakā vivekamanusikkhantī’ti – iminā paṭhamena ṭhānena therā bhikkhū pāsaṃsā bhavanti| ‘yesañca dhammānaṃ satthā pahānamāha te ca dhamme pajahantī’ti – iminā dutiyena ṭhānena therā bhikkhū pāsaṃsā <pb ed="V" n="1.0020"/> bhavanti| ‘na ca bāhulikā, na sāthalikā okkamane nikkhittadhurā paviveke pubbaṅgamā’ti – iminā tatiyena ṭhānena therā bhikkhū pāsaṃsā bhavanti| therā, āvuso, bhikkhū imehi tīhi ṭhānehi pāsaṃsā bhavanti<pb ed="T" n="1.0026"/>| tatrāvuso, majjhimā bhikkhū…pe.… navā bhikkhū tīhi ṭhānehi pāsaṃsā bhavanti| ‘satthu pavivittassa viharato sāvakā vivekamanusikkhantī’ti – iminā paṭhamena ṭhānena navā bhikkhū pāsaṃsā bhavanti| ‘yesañca dhammānaṃ satthā pahānamāha te ca dhamme pajahantī’ti – iminā dutiyena ṭhānena navā bhikkhū pāsaṃsā bhavanti| ‘na ca bāhulikā, na sāthalikā okkamane nikkhittadhurā paviveke pubbaṅgamā’ti – iminā tatiyena ṭhānena navā bhikkhū pāsaṃsā bhavanti| navā, āvuso, bhikkhū imehi <pb ed="M" n="1.0019"/> tīhi ṭhānehi pāsaṃsā bhavanti| ettāvatā kho, āvuso, satthu pavivittassa viharato sāvakā vivekamanusikkhanti|</p>

<p n="33"> ‘‘tatrāvuso, lobho ca pāpako doso ca pāpako| lobhassa ca pahānāya dosassa ca pahānāya atthi majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati| katamā ca sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? ayameva ariyo aṭṭhaṅgiko maggo, seyyathidaṃ <note>seyyathīdaṃ (sī. syā. pī.)</note> – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati|</p>

<p>‘‘tatrāvuso, kodho ca pāpako upanāho ca <pb ed="T" n="1.0027"/> pāpako…pe.… makkho ca pāpako paḷāso ca pāpako, issā ca pāpikā maccherañca pāpakaṃ, māyā ca pāpikā sāṭheyyañca pāpakaṃ, thambho ca pāpako sārambho <pb ed="P" n="1.0016"/> ca pāpako, māno ca pāpako atimāno ca pāpako, mado ca pāpako pamādo ca pāpako| madassa ca pahānāya pamādassa ca pahānāya atthi majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati| katamā ca sā, āvuso, majjhimā paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? ayameva ariyo aṭṭhaṅgiko maggo, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho sā, āvuso, majjhimā <pb ed="V" n="1.0021"/> paṭipadā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’’ti|</p>

<p>idamavocāyasmā sāriputto| attamanā te bhikkhū āyasmato sāriputtassa bhāsitaṃ abhinandunti|</p>

<p rend="centre">dhammadāyādasuttaṃ niṭṭhitaṃ tatiyaṃ|</p>

</xml>