<xml src="s0201m-m29.xml">

<p rend="subhead"><readunit id="m29">9. mahāsāropamasuttaṃ</readunit></p>

<p rend="bodytext" n="307"><hi rend="paranum">307</hi><hi rend="dot">.</hi> evaṃ <pb ed="T" n="1.0362"/><pb ed="M" n="1.0250"/><pb ed="V" n="1.0253"/><pb ed="P" n="1.0192"/> me sutaṃ – ekaṃ samayaṃ bhagavā rājagahe viharati gijjhakūṭe pabbate acirapakkante devadatte| tatra kho bhagavā devadattaṃ ārabbha bhikkhū āmantesi –</p>

<p rend="bodytext">‘‘idha, bhikkhave, ekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena attamano hoti paripuṇṇasaṅkappo| so tena lābhasakkārasilokena attānukkaṃseti paraṃ vambheti – ‘ahamasmi lābhasakkārasilokavā <note>lābhī silokavā (sī. pī.), lābhī sakkāra silokavā (syā.)</note>, ime panaññe bhikkhū appaññātā appesakkhā’ti| so tena lābhasakkārasilokena majjati pamajjati pamādaṃ āpajjati, pamatto samāno dukkhaṃ viharati|</p>

<p rend="bodytext">‘‘seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi <pb ed="T" n="1.0363"/> sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ <note>tathāpāyaṃ (ka.)</note> bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ atikkamma papaṭikaṃ, sākhāpalāsaṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti| evameva kho, bhikkhave, idhekacco kulaputto saddhā agārasmā anagāriyaṃ pabbajito hoti – otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto<pb ed="M" n="1.0251"/>, appeva nāma imassa kevalassa antakiriyā paññāyethā’ti| so evaṃ pabbajito <pb ed="V" n="1.0254"/> samāno lābhasakkārasilokaṃ abhinibbatteti| so tena lābhasakkārasilokena attamano hoti paripuṇṇasaṅkappo| so tena lābhasakkārasilokena attānukkaṃseti, paraṃ vambheti <pb ed="P" n="1.0193"/> ‘ahamasmi lābhasakkārasilokavā, ime panaññe bhikkhū appaññātā appesakkhā’ti| so tena lābhasakkārasilokena majjati pamajjati pamādaṃ āpajjati, pamatto samāno dukkhaṃ viharati| ayaṃ vuccati, bhikkhave, bhikkhu sākhāpalāsaṃ aggahesi brahmacariyassa; tena ca vosānaṃ āpādi|</p>

<p rend="bodytext" n="308"><hi rend="paranum">308</hi><hi rend="dot">.</hi> ‘‘idha pana, bhikkhave, ekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi <pb ed="T" n="1.0364"/> paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati| appamatto samāno sīlasampadaṃ ārādheti| so tāya sīlasampadāya attamano hoti paripuṇṇasaṅkappo| so tāya sīlasampadāya attānukkaṃseti, paraṃ vambheti – ‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti| so tāya sīlasampadāya majjati pamajjati pamādaṃ āpajjati, pamatto samāno dukkhaṃ viharati|</p>

<p rend="bodytext">‘‘seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ atikkamma tacaṃ, papaṭikaṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi sāraṃ, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ <pb ed="M" n="1.0252"/> atikkamma phegguṃ atikkamma <pb ed="T" n="1.0365"/> tacaṃ, papaṭikaṃ chetvā ādāya pakkanto ‘sāra’nti maññamāno; yañcassa sārena sārakaraṇīyaṃ tañcassa atthaṃ nānubhavissatī’ti|</p>

<p rend="bodytext">‘‘evameva <pb ed="V" n="1.0255"/> kho, bhikkhave, idhekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati| appamatto samāno sīlasampadaṃ ārādheti| so tāya sīlasampadāya attamano hoti paripuṇṇasaṅkappo| so tāya sīlasampadāya attānukkaṃseti, paraṃ vambheti – ‘ahamasmi sīlavā kalyāṇadhammo, ime panaññe bhikkhū dussīlā pāpadhammā’ti| so tāya sīlasampadāya majjati pamajjati pamādaṃ āpajjati, pamatto samāno dukkhaṃ viharati| ayaṃ <pb ed="P" n="1.0194"/> vuccati, bhikkhave, bhikkhu papaṭikaṃ aggahesi brahmacariyassa; tena ca vosānaṃ āpādi|</p>

<p rend="bodytext" n="309"><hi rend="paranum">309</hi><hi rend="dot">.</hi> ‘‘idha pana, bhikkhave, ekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi <pb ed="T" n="1.0366"/> paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti| so tāya sīlasampadāya attamano hoti no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| so tāya sīlasampadāya na majjati nappamajjati na pamādaṃ āpajjati| appamatto samāno samādhisampadaṃ ārādheti<pb ed="M" n="1.0253"/>| so tāya samādhisampadāya attamano hoti paripuṇṇasaṅkappo| so tāya samādhisampadāya attānukkaṃseti, paraṃ vambheti – ‘ahamasmi samāhito ekaggacitto, ime panaññe bhikkhū asamāhitā vibbhantacittā’ti| so tāya samādhisampadāya majjati pamajjati pamādaṃ āpajjati, pamatto samāno dukkhaṃ viharati|</p>

<p rend="bodytext">‘‘seyyathāpi<pb ed="V" n="1.0256"/>, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ tacaṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya ‘na vatāyaṃ bhavaṃ puriso aññāsi sāraṃ<pb ed="T" n="1.0367"/>, na aññāsi phegguṃ, na aññāsi tacaṃ, na aññāsi papaṭikaṃ, na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ atikkamma phegguṃ tacaṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti|</p>

<p rend="bodytext">‘‘evameva kho, bhikkhave, idhekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti| so tāya sīlasampadāya attamano hoti no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| so tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti| so tāya samādhisampadāya attamano hoti paripuṇṇasaṅkappo| so tāya samādhisampadāya attānukkaṃseti, paraṃ vambheti – ‘ahamasmi <pb ed="T" n="1.0368"/> samāhito ekaggacitto, ime panaññe bhikkhū asamāhitā vibbhantacittā’ti| so tāya <pb ed="M" n="1.0254"/> samādhisampadāya majjati pamajjati pamādaṃ āpajjati, pamatto samāno dukkhaṃ viharati| ayaṃ vuccati<pb ed="P" n="1.0195"/>, bhikkhave, bhikkhu tacaṃ aggahesi brahmacariyassa; tena ca vosānaṃ āpādi|</p>

<p rend="bodytext" n="310"><hi rend="paranum">310</hi><hi rend="dot">.</hi> ‘‘idha pana, bhikkhave, ekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa <pb ed="V" n="1.0257"/> antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati| appamatto samāno sīlasampadaṃ ārādheti| so tāya sīlasampadāya attamano hoti, no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| so tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti| so tāya samādhisampadāya attamano hoti, no ca kho paripuṇṇasaṅkappo| so tāya samādhisampadāya na attānukkaṃseti, na paraṃ vambheti| so tāya samādhisampadāya na majjati nappamajjati <pb ed="T" n="1.0369"/> na pamādaṃ āpajjati appamatto samāno ñāṇadassanaṃ ārādheti| so tena ñāṇadassanena attamano hoti paripuṇṇasaṅkappo| so tena ñāṇadassanena attānukkaṃseti, paraṃ vambheti – ‘ahamasmi jānaṃ passaṃ viharāmi| ime panaññe bhikkhū ajānaṃ apassaṃ viharantī’ti| so tena ñāṇadassanena majjati pamajjati pamādaṃ āpajjati, pamatto samāno dukkhaṃ viharati|</p>

<p rend="bodytext">‘‘seyyathāpi, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato atikkammeva sāraṃ phegguṃ chetvā ādāya pakkameyya ‘sāra’nti maññamāno| tamenaṃ cakkhumā puriso disvā evaṃ vadeyya – ‘na vatāyaṃ bhavaṃ puriso aññāsi sāraṃ na aññāsi phegguṃ na aññāsi tacaṃ na aññāsi papaṭikaṃ na aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato rukkhassa <pb ed="M" n="1.0255"/> tiṭṭhato sāravato atikkammeva sāraṃ phegguṃ chetvā ādāya pakkanto ‘sāra’nti maññamāno| yañcassa sārena sārakaraṇīyaṃ tañcassa atthaṃ nānubhavissatī’ti| evameva <pb ed="P" n="1.0196"/> kho, bhikkhave, idhekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena <pb ed="T" n="1.0370"/> na attamano hoti na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so <pb ed="V" n="1.0258"/> tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti| so tāya sīlasampadāya attamano hoti, no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| so tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti| so tāya samādhisampadāya attamano hoti, no ca kho paripuṇṇasaṅkappo| so tāya samādhisampadāya na attānukkaṃseti, na paraṃ vambheti| so tāya samādhisampadāya na majjati nappamajjati na pamādaṃ āpajjati, appamatto samāno ñāṇadassanaṃ ārādheti| so tena ñāṇadassanena attamano hoti paripuṇṇasaṅkappo| so tena ñāṇadassanena attānukkaṃseti, paraṃ vambheti – ‘ahamasmi jānaṃ passaṃ viharāmi, ime panaññe bhikkhū ajānaṃ apassaṃ viharantī’ti| so tena ñāṇadassanena majjati pamajjati pamādaṃ āpajjati, pamatto samāno dukkhaṃ viharati| ayaṃ vuccati, bhikkhave, bhikkhu phegguṃ aggahesi brahmacariyassa; tena ca vosānaṃ āpādi|</p>

<p rend="bodytext" n="311"><hi rend="paranum">311</hi><hi rend="dot">.</hi> ‘‘idha pana, bhikkhave, ekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi <pb ed="T" n="1.0371"/> paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti<pb ed="M" n="1.0256"/>, na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti| so tāya sīlasampadāya attamano hoti, no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| so tāya sīlasampadāya na majjati nappamajjati na pamādaṃ āpajjati, appamatto samāno samādhisampadaṃ ārādheti| so tāya samādhisampadāya attamano hoti, no ca kho paripuṇṇasaṅkappo| so tāya samādhisampadāya na attānukkaṃseti, na paraṃ vambheti| so tāya samādhisampadāya na majjati nappamajjati na pamādaṃ āpajjati, appamatto samāno ñāṇadassanaṃ ārādheti| so tena ñāṇadassanena attamano hoti, no ca kho paripuṇṇasaṅkappo| so tena ñāṇadassanena na attānukkaṃseti, na paraṃ vambheti| so tena ñāṇadassanena na majjati nappamajjati na pamādaṃ āpajjati, appamatto samāno asamayavimokkhaṃ <pb ed="V" n="1.0259"/> ārādheti| aṭṭhānametaṃ <note>aṭṭhānaṃ kho panetaṃ (ka.)</note>, bhikkhave, anavakāso yaṃ so bhikkhu tāya asamayavimuttiyā parihāyetha|</p>

<p rend="bodytext">‘‘seyyathāpi<pb ed="T" n="1.0372"/>, bhikkhave, puriso sāratthiko sāragavesī sārapariyesanaṃ caramāno mahato rukkhassa tiṭṭhato sāravato sāraññeva chetvā ādāya pakkameyya ‘sāra’nti jānamāno| tamenaṃ cakkhumā puriso disvā evaṃ vadeyya – ‘aññāsi vatāyaṃ bhavaṃ puriso sāraṃ, aññāsi phegguṃ, aññāsi tacaṃ, aññāsi papaṭikaṃ, aññāsi sākhāpalāsaṃ| tathā hayaṃ bhavaṃ puriso sāratthiko sāragavesī sārapariyesanaṃ caramāno mahato <pb ed="P" n="1.0197"/> rukkhassa tiṭṭhato sāravato sāraññeva chetvā ādāya pakkanto ‘sāra’nti jānamāno| yañcassa sārena sārakaraṇīyaṃ tañcassa atthaṃ anubhavissatī’ti|</p>

<p rend="bodytext">‘‘evameva kho, bhikkhave, idhekacco kulaputto saddhā agārasmā anagāriyaṃ pabbajito hoti – ‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto, appeva nāma imassa kevalassa dukkhakkhandhassa antakiriyā paññāyethā’ti| so <pb ed="M" n="1.0257"/> evaṃ pabbajito samāno lābhasakkārasilokaṃ abhinibbatteti| so tena lābhasakkārasilokena na attamano hoti, na paripuṇṇasaṅkappo| so tena lābhasakkārasilokena na attānukkaṃseti, na paraṃ vambheti| so tena lābhasakkārasilokena na majjati nappamajjati na pamādaṃ āpajjati, appamatto samāno sīlasampadaṃ ārādheti| so tāya sīlasampadāya attamano hoti, no ca kho paripuṇṇasaṅkappo| so tāya sīlasampadāya na attānukkaṃseti, na paraṃ vambheti| so tāya sīlasampadāya na majjati nappamajjati <pb ed="T" n="1.0373"/> na pamādaṃ āpajjati, appamatto samāno samādhisampadaṃ ārādheti| so tāya samādhisampadāya attamano hoti, no ca kho paripuṇṇasaṅkappo| so tāya samādhisampadāya na attānukkaṃseti, na paraṃ vambheti| so tāya samādhisampadāya na majjati nappamajjati na pamādaṃ āpajjati, appamatto samāno ñāṇadassanaṃ ārādheti| so tena ñāṇadassanena attamano hoti, no ca kho paripuṇṇasaṅkappo| so tena ñāṇadassanena na attānukkaṃseti, na paraṃ vambheti| so tena ñāṇadassanena na majjati nappamajjati na pamādaṃ āpajjati, appamatto samāno asamayavimokkhaṃ <pb ed="V" n="1.0260"/> ārādheti| aṭṭhānametaṃ, bhikkhave, anavakāso yaṃ so bhikkhu tāya asamayavimuttiyā parihāyetha|</p>

<p rend="bodytext">‘‘iti kho, bhikkhave, nayidaṃ brahmacariyaṃ lābhasakkārasilokānisaṃsaṃ, na sīlasampadānisaṃsaṃ, na samādhisampadānisaṃsaṃ, na ñāṇadassanānisaṃsaṃ| yā ca kho ayaṃ, bhikkhave, akuppā cetovimutti – etadatthamidaṃ, bhikkhave, brahmacariyaṃ, etaṃ sāraṃ etaṃ pariyosāna’’nti|</p>

<p rend="bodytext">idamavoca bhagavā| attamanā te bhikkhū bhagavato bhāsitaṃ abhinandunti|</p>

<p rend="centre">mahāsāropamasuttaṃ niṭṭhitaṃ navamaṃ|</p>

</xml>