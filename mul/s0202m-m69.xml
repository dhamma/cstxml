<xml src="s0202m-m69.xml">

<p rend="subhead"><readunit id="m69">9. goliyānisuttaṃ</readunit></p>

<p rend="bodytext" n="173"><hi rend="paranum">173</hi><hi rend="dot">.</hi> evaṃ <pb ed="T" n="2.0214"/><pb ed="M" n="2.0133"/><pb ed="V" n="2.0143"/><pb ed="P" n="1.0469"/> me sutaṃ – ekaṃ samayaṃ bhagavā rājagahe viharati veḷuvane kalandakanivāpe| tena kho pana samayena goliyāni <note>gulissāni (sī. pī.), golissāni (syā. kaṃ.)</note> nāma bhikkhu āraññiko <note>āraññako (sabbattha)</note> padasamācāro <note>padarasamācāro (sī. syā. kaṃ. pī.)</note> saṅghamajjhe osaṭo hoti kenacideva karaṇīyena| tatra kho āyasmā sāriputto goliyāniṃ bhikkhuṃ ārabbha bhikkhū āmantesi –</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena sabrahmacārīsu sagāravena bhavitabbaṃ sappatissena| sace, āvuso, āraññiko bhikkhu saṅghagato saṅghe viharanto sabrahmacārīsu agāravo hoti appatisso, tassa bhavanti vattāro| ‘kiṃ panimassāyasmato āraññikassa ekassāraññe serivihārena, yo ayamāyasmā sabrahmacārīsu agāravo hoti appatisso’ti – tassa <note>appatissotissa (sī. pī.)</note> bhavanti vattāro| tasmā āraññikena bhikkhunā saṅghagatena saṅghe viharantena sabrahmacārīsu sagāravena bhavitabbaṃ sappatissena|</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena āsanakusalena bhavitabbaṃ – ‘iti there ca bhikkhū nānupakhajja nisīdissāmi nave ca bhikkhū na āsanena paṭibāhissāmī’ti| sace, āvuso, āraññiko <pb ed="T" n="2.0215"/> bhikkhu saṅghagato saṅghe viharanto na āsanakusalo hoti, tassa bhavanti vattāro| ‘kiṃ panimassāyasmato āraññikassa ekassāraññe serivihārena, yo ayamāyasmā āsanakusalo na hotī’ti <note>yo ayamāyasmā ābhisamācārikampi dhammaṃ na jānātīti (sī. syā. kaṃ. pī.)</note> – tassa bhavanti vattāro| tasmā āraññikena bhikkhunā saṅghagatena saṅghe viharantena āsanakusalena bhavitabbaṃ|</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena ābhisamācārikopi dhammo jānitabbo| sace, āvuso, āraññiko bhikkhu saṅghagato saṅghe viharanto ābhisamācārikampi dhammaṃ na jānāti, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā ābhisamācārikampi dhammaṃ <pb ed="M" n="2.0134"/> na jānātī’ti <pb ed="V" n="2.0144"/> – tassa bhavanti vattāro| tasmā āraññikena bhikkhunā saṅghagatena saṅghe viharantena ābhisamācārikopi dhammo jānitabbo <note>ayaṃ ābhisamācārikatatiyavāro sī. syā. kaṃ. pī. potthakesu na dissati</note>|</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena nātikālena gāmo pavisitabbo nātidivā <note>na divā (syā. kaṃ. pī. ka.)</note> paṭikkamitabbaṃ| sace, āvuso, āraññiko bhikkhu saṅghagato saṅghe viharanto atikālena gāmaṃ pavisati atidivā paṭikkamati, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā atikālena gāmaṃ pavisati atidivā paṭikkamatī’ti – tassa bhavanti vattāro| tasmā āraññikena bhikkhunā saṅghagatena saṅghe viharantena nātikālena gāmo pavisitabbo, nātidivā paṭikkamitabbaṃ|</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena na <pb ed="T" n="2.0216"/> purebhattaṃ <pb ed="P" n="1.0470"/> pacchābhattaṃ kulesu cārittaṃ āpajjitabbaṃ| sace, āvuso, āraññiko bhikkhu saṅghagato saṅghe viharanto purebhattaṃ pacchābhattaṃ kulesu cārittaṃ āpajjati, tassa bhavanti vattāro| ‘ayaṃ nūnimassāyasmato āraññikassa ekassāraññe serivihārena viharato vikālacariyā bahulīkatā, tamenaṃ saṅghagatampi samudācaratī’ti – tassa bhavanti vattāro| tasmā āraññikena bhikkhunā saṅghagatena saṅghe viharantena na purebhattaṃ pacchābhattaṃ kulesu cārittaṃ āpajjitabbaṃ|</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena anuddhatena bhavitabbaṃ acapalena| sace, āvuso, āraññiko bhikkhu saṅghagato saṅghe viharanto uddhato hoti capalo, tassa bhavanti vattāro| ‘idaṃ nūnimassāyasmato āraññikassa ekassāraññe serivihārena viharato uddhaccaṃ cāpalyaṃ bahulīkataṃ, tamenaṃ saṅghagatampi samudācaratī’ti – tassa bhavanti vattāro| tasmā āraññikena bhikkhunā saṅghagatena saṅghe viharantena anuddhatena bhavitabbaṃ acapalena|</p>

<p rend="bodytext">‘‘āraññikenāvuso<pb ed="M" n="2.0135"/>, bhikkhunā saṅghagatena saṅghe viharantena amukharena bhavitabbaṃ avikiṇṇavācena| sace, āvuso, āraññiko bhikkhu saṅghagato saṅghe viharanto mukharo hoti <pb ed="V" n="2.0145"/> vikiṇṇavāco, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā mukharo vikiṇṇavāco’ti – tassa bhavanti <pb ed="T" n="2.0217"/> vattāro| tasmā āraññikena bhikkhunā saṅghagatena saṅghe viharantena amukharena bhavitabbaṃ avikiṇṇavācena|</p>

<p rend="bodytext">‘‘āraññikenāvuso, bhikkhunā saṅghagatena saṅghe viharantena suvacena <note>subbacena (sī. ka.)</note> bhavitabbaṃ kalyāṇamittena| sace, āvuso, āraññiko bhikkhu saṅghagato saṅghe viharanto dubbaco hoti pāpamitto, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā dubbaco pāpamitto’ti – tassa bhavanti vattāro| tasmā āraññikena bhikkhunā saṅghagatena saṅghe viharantena suvacena bhavitabbaṃ kalyāṇamittena|</p>

<p rend="bodytext">‘‘āraññikenāvuso, bhikkhunā indriyesu guttadvārena bhavitabbaṃ| sace, āvuso, āraññiko bhikkhu indriyesu aguttadvāro hoti, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā <pb ed="P" n="1.0471"/> indriyesu aguttadvāro’ti – tassa bhavanti vattāro| tasmā āraññikena bhikkhunā indriyesu guttadvārena bhavitabbaṃ|</p>

<p rend="bodytext">‘‘āraññikenāvuso, bhikkhunā bhojane mattaññunā bhavitabbaṃ| sace, āvuso, āraññiko bhojane amattaññū hoti, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā bhojane amattaññū’ti – tassa bhavanti vattāro| tasmā āraññikena bhikkhunā bhojane mattaññunā <pb ed="T" n="2.0218"/> bhavitabbaṃ|</p>

<p rend="bodytext">‘‘āraññikenāvuso, bhikkhunā jāgariyaṃ anuyuttena bhavitabbaṃ| sace, āvuso, āraññiko bhikkhu jāgariyaṃ ananuyutto hoti, tassa <pb ed="M" n="2.0136"/> bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā jāgariyaṃ ananuyutto’ti – tassa bhavanti vattāro| tasmā āraññikena bhikkhunā jāgariyaṃ anuyuttena bhavitabbaṃ|</p>

<p rend="bodytext">‘‘āraññikenāvuso<pb ed="V" n="2.0146"/>, bhikkhunā āraddhavīriyena bhavitabbaṃ| sace, āvuso, āraññiko bhikkhu kusīto hoti, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā kusīto’ti – tassa bhavanti vattāro| tasmā āraññikena bhikkhunā āraddhavīriyena bhavitabbaṃ|</p>

<p rend="bodytext">‘‘āraññikenāvuso, bhikkhunā upaṭṭhitassatinā bhavitabbaṃ| sace, āvuso, āraññiko bhikkhu muṭṭhassatī hoti, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā muṭṭhassatī’ti – tassa bhavanti vattāro| tasmā āraññikena bhikkhunā upaṭṭhitassatinā bhavitabbaṃ|</p>

<p rend="bodytext">‘‘āraññikenāvuso, bhikkhunā samāhitena bhavitabbaṃ| sace, āvuso, āraññiko bhikkhu asamāhito hoti, tassa bhavanti vattāro| ‘kiṃ panimassāyasmato āraññikassa ekassāraññe serivihārena <pb ed="T" n="2.0219"/> yo ayamāyasmā asamāhito’ti – tassa bhavanti vattāro| tasmā āraññikena bhikkhunā samāhitena bhavitabbaṃ|</p>

<p rend="bodytext">‘‘āraññikenāvuso, bhikkhunā paññavatā bhavitabbaṃ| sace, āvuso, āraññiko bhikkhu duppañño hoti, tassa bhavanti vattāro<pb ed="P" n="1.0472"/>| ‘kiṃ panimassāyasmato āraññikassa ekassāraññe serivihārena yo ayamāyasmā duppañño’ti – tassa bhavanti vattāro| tasmā āraññikena bhikkhunā paññavatā bhavitabbaṃ|</p>

<p rend="bodytext">‘‘āraññikenāvuso, bhikkhunā abhidhamme abhivinaye yogo karaṇīyo| santāvuso, āraññikaṃ bhikkhuṃ abhidhamme abhivinaye pañhaṃ pucchitāro| sace, āvuso, āraññiko bhikkhu abhidhamme abhivinaye pañhaṃ puṭṭho na sampāyati, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā abhidhamme abhivinaye pañhaṃ puṭṭho na sampāyatī’ti – tassa bhavanti vattāro| tasmā <pb ed="M" n="2.0137"/> āraññikena bhikkhunā abhidhamme abhivinaye yogo karaṇīyo|</p>

<p rend="bodytext">‘‘āraññikenāvuso<pb ed="V" n="2.0147"/>, bhikkhunā ye te santā vimokkhā atikkamma rūpe āruppā tattha yogo karaṇīyo| santāvuso, āraññikaṃ bhikkhuṃ ye te santā vimokkhā atikkamma rūpe āruppā tattha pañhaṃ pucchitāro| sace, āvuso, āraññiko bhikkhu ye te santā vimokkhā atikkamma rūpe āruppā tattha pañhaṃ puṭṭho na sampāyati, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā ye te santā vimokkhā atikkamma rūpe āruppā tattha pañhaṃ puṭṭho na sampāyatī’ti – tassa <pb ed="T" n="2.0220"/> bhavanti vattāro| tasmā āraññikena bhikkhunā ye te santā vimokkhā atikkamma rūpe āruppā tattha yogo karaṇīyo|</p>

<p rend="bodytext">‘‘āraññikenāvuso, bhikkhunā uttari manussadhamme yogo karaṇīyo| santāvuso, āraññikaṃ bhikkhuṃ uttari manussadhamme pañhaṃ pucchitāro| sace, āvuso, āraññiko bhikkhu uttari manussadhamme pañhaṃ puṭṭho na sampāyati, tassa bhavanti vattāro| ‘kiṃ panimassāyasmato āraññikassa ekassāraññe serivihārena yo ayamāyasmā yassatthāya pabbajito tamatthaṃ na jānātī’ti – tassa bhavanti vattāro| tasmā āraññikena bhikkhunā uttari manussadhamme yogo karaṇīyo’’ti|</p>

<p rend="bodytext">evaṃ vutte, āyasmā mahāmoggallāno <note>mahāmoggalāno (ka.)</note> āyasmantaṃ sāriputtaṃ etadavoca – ‘‘āraññikeneva nu kho, āvuso sāriputta, bhikkhunā ime dhammā samādāya vattitabbā udāhu gāmantavihārināpī’’ti<pb ed="P" n="1.0473"/>? ‘‘āraññikenāpi kho, āvuso moggallāna, bhikkhunā ime dhammā samādāya vattitabbā pageva gāmantavihārinā’’ti|</p>

<p rend="centre">goliyānisuttaṃ niṭṭhitaṃ navamaṃ|</p>

</xml>