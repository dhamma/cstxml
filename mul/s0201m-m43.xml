<xml src="s0201m-m43.xml">

<p rend="subhead"><pgroup id="m43"/><readunit id="m43">3. mahāvedallasuttaṃ</readunit></p>

<p n="449"> evaṃ <pb ed="T" n="1.0536"/><pb ed="V" n="1.0370"/><pb ed="P" n="1.0292"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| atha kho āyasmā mahākoṭṭhiko sāyanhasamayaṃ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ nisīdi| ekamantaṃ nisinno kho āyasmā mahākoṭṭhiko āyasmantaṃ sāriputtaṃ etadavoca <pb ed="M" n="1.0366"/> –</p>

<p>‘‘‘duppañño duppañño’ti, āvuso, vuccati| kittāvatā nu kho, āvuso, duppaññoti vuccatī’’ti?</p>

<p>‘‘‘nappajānāti nappajānātī’ti kho, āvuso, tasmā duppaññoti vuccati|</p>

<p>‘‘kiñca nappajānāti? ‘idaṃ dukkha’nti nappajānāti, ‘ayaṃ dukkhasamudayo’ti nappajānāti, ‘ayaṃ dukkhanirodho’ti nappajānāti, ‘ayaṃ dukkhanirodhagāminī paṭipadā’ti nappajānāti| ‘nappajānāti nappajānātī’ti kho, āvuso, tasmā duppaññoti vuccatī’’ti|</p>

<p>‘‘‘sādhāvuso’ti kho āyasmā mahākoṭṭhiko āyasmato sāriputtassa bhāsitaṃ abhinanditvā anumoditvā āyasmantaṃ sāriputtaṃ uttariṃ pañhaṃ apucchi –</p>

<p>‘‘‘paññavā paññavā’ti, āvuso, vuccati| kittāvatā nu kho, āvuso, paññavāti vuccatī’’ti?</p>

<p>‘‘‘pajānāti pajānātī’ti kho, āvuso, tasmā paññavāti vuccati|</p>

<p>‘‘kiñca pajānāti? ‘idaṃ dukkha’nti pajānāti, ‘ayaṃ dukkhasamudayo’ti pajānāti, ‘ayaṃ dukkhanirodho’ti <pb ed="T" n="1.0537"/><pb ed="V" n="1.0371"/> pajānāti, ‘ayaṃ dukkhanirodhagāminī paṭipadā’ti pajānāti| ‘pajānāti pajānātī’ti kho, āvuso, tasmā paññavāti vuccatī’’ti|</p>

<p>‘‘‘viññāṇaṃ viññāṇa’nti, āvuso, vuccati| kittāvatā nu kho, āvuso, viññāṇanti vuccatī’’ti?</p>

<p>‘‘‘vijānāti vijānātī’ti kho, āvuso, tasmā viññāṇanti vuccati|</p>

<p>‘‘kiñca vijānāti? sukhantipi vijānāti, dukkhantipi vijānāti, adukkhamasukhantipi vijānāti| ‘vijānāti vijānātī’ti kho, āvuso, tasmā viññāṇanti vuccatī’’ti|</p>

<p>‘‘yā cāvuso, paññā yañca viññāṇaṃ – ime dhammā saṃsaṭṭhā udāhu visaṃsaṭṭhā? labbhā ca panimesaṃ dhammānaṃ vinibbhujitvā <note>vinibbhujjitvā vinibbhujjitvā (ka.)</note> vinibbhujitvā nānākaraṇaṃ paññāpetu’’nti? ‘‘yā cāvuso, paññā yañca viññāṇaṃ – ime dhammā saṃsaṭṭhā, no visaṃsaṭṭhā| na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ| yaṃ hāvuso <note>yañcāvuso (syā. kaṃ. ka.)</note>, pajānāti taṃ vijānāti, yaṃ vijānāti taṃ pajānāti| tasmā <pb ed="P" n="1.0293"/> ime dhammā saṃsaṭṭhā, no visaṃsaṭṭhā| na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetu’’nti|</p>

<p>‘‘yā cāvuso, paññā yañca viññāṇaṃ – imesaṃ dhammānaṃ saṃsaṭṭhānaṃ no visaṃsaṭṭhānaṃ kiṃ nānākaraṇa’’nti? ‘‘yā cāvuso, paññā yañca viññāṇaṃ – imesaṃ <pb ed="M" n="1.0367"/> dhammānaṃ saṃsaṭṭhānaṃ no visaṃsaṭṭhānaṃ paññā bhāvetabbā, viññāṇaṃ pariññeyyaṃ| idaṃ nesaṃ nānākaraṇa’’nti|</p>

<p n="450"> ‘‘‘vedanā vedanā’ti, āvuso, vuccati| kittāvatā nu kho, āvuso<pb ed="T" n="1.0538"/>, vedanāti vuccatī’’ti?</p>

<p>‘‘‘vedeti vedetī’ti kho, āvuso, tasmā vedanāti vuccati|</p>

<p>‘‘kiñca <pb ed="V" n="1.0372"/> vedeti? sukhampi vedeti, dukkhampi vedeti, adukkhamasukhampi vedeti| ‘vedeti vedetī’ti kho, āvuso, tasmā vedanāti vuccatī’’ti|</p>

<p>‘‘‘saññā saññā’ti, āvuso, vuccati| kittāvatā nu kho, āvuso, saññāti vuccatī’’ti?</p>

<p>‘‘‘sañjānāti sañjānātī’ti kho, āvuso, tasmā saññāti vuccati|</p>

<p>‘‘kiñca sañjānāti? nīlakampi sañjānāti, pītakampi sañjānāti, lohitakampi sañjānāti, odātampi sañjānāti| ‘sañjānāti sañjānātī’ti kho, āvuso, tasmā saññāti vuccatī’’ti|</p>

<p>‘‘yā cāvuso, vedanā yā ca saññā yañca viññāṇaṃ – ime dhammā saṃsaṭṭhā udāhu visaṃsaṭṭhā? labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetu’’nti? ‘‘yā cāvuso, vedanā yā ca saññā yañca viññāṇaṃ – ime dhammā saṃsaṭṭhā, no visaṃsaṭṭhā| na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ| yaṃ hāvuso <note>yañcāvuso (syā. kaṃ. ka.)</note>, vedeti taṃ sañjānāti, yaṃ sañjānāti taṃ vijānāti| tasmā ime dhammā saṃsaṭṭhā no visaṃsaṭṭhā| na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetu’’nti|</p>

<p n="451"> ‘‘nissaṭṭhena hāvuso <note>nissaṭṭhena panāvuso (?)</note>, pañcahi indriyehi parisuddhena manoviññāṇena kiṃ neyya’’nti?</p>

<p>‘‘nissaṭṭhena āvuso, pañcahi indriyehi parisuddhena manoviññāṇena ‘ananto ākāso’ti ākāsānañcāyatanaṃ <pb ed="T" n="1.0539"/> neyyaṃ, ‘anantaṃ viññāṇa’nti viññāṇañcāyatanaṃ neyyaṃ, ‘natthi kiñcī’ti ākiñcaññāyatanaṃ neyya’’nti|</p>

<p>‘‘neyyaṃ panāvuso, dhammaṃ kena pajānātī’’ti?</p>

<p>‘‘neyyaṃ <pb ed="V" n="1.0373"/> kho, āvuso, dhammaṃ paññācakkhunā pajānātī’’ti|</p>

<p>‘‘paññā panāvuso, kimatthiyā’’ti?</p>

<p>‘‘paññā kho, āvuso, abhiññatthā pariññatthā pahānatthā’’ti|</p>

<p n="452"> ‘‘kati <pb ed="M" n="1.0368"/><pb ed="P" n="1.0294"/> panāvuso, paccayā sammādiṭṭhiyā uppādāyā’’ti?</p>

<p>‘‘dve kho, āvuso, paccayā sammādiṭṭhiyā uppādāya – parato ca ghoso, yoniso ca manasikāro| ime kho, āvuso, dve paccayā sammādiṭṭhiyā uppādāyā’’ti|</p>

<p>‘‘katihi panāvuso, aṅgehi anuggahitā sammādiṭṭhi cetovimuttiphalā ca hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā cā’’ti?</p>

<p>‘‘pañcahi kho, āvuso, aṅgehi anuggahitā sammādiṭṭhi cetovimuttiphalā ca hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā ca| idhāvuso, sammādiṭṭhi sīlānuggahitā ca hoti, sutānuggahitā ca hoti, sākacchānuggahitā ca hoti, samathānuggahitā ca hoti, vipassanānuggahitā ca hoti| imehi kho, āvuso, pañcahaṅgehi anuggahitā sammādiṭṭhi cetovimuttiphalā ca hoti cetovimuttiphalānisaṃsā ca, paññāvimuttiphalā ca hoti paññāvimuttiphalānisaṃsā cā’’ti|</p>

<p n="453"> ‘‘kati panāvuso, bhavā’’ti?</p>

<p>‘‘tayome, āvuso, bhavā – kāmabhavo<pb ed="T" n="1.0540"/>, rūpabhavo, arūpabhavo’’ti|</p>

<p>‘‘kathaṃ panāvuso, āyatiṃ punabbhavābhinibbatti hotī’’ti?</p>

<p>‘‘avijjānīvaraṇānaṃ <pb ed="V" n="1.0374"/> kho, āvuso, sattānaṃ taṇhāsaṃyojanānaṃ tatratatrābhinandanā – evaṃ āyatiṃ punabbhavābhinibbatti hotī’’ti|</p>

<p>‘‘kathaṃ panāvuso, āyatiṃ punabbhavābhinibbatti na hotī’’ti?</p>

<p>‘‘avijjāvirāgā kho, āvuso, vijjuppādā taṇhānirodhā – evaṃ āyatiṃ punabbhavābhinibbatti na hotī’’ti|</p>

<p n="454"> ‘‘katamaṃ panāvuso, paṭhamaṃ jhāna’’nti?</p>

<p>‘‘idhāvuso, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati – idaṃ vuccati, āvuso, paṭhamaṃ jhāna’’nti|</p>

<p>‘‘paṭhamaṃ panāvuso, jhānaṃ katiaṅgika’’nti?</p>

<p>‘‘paṭhamaṃ kho, āvuso, jhānaṃ pañcaṅgikaṃ| idhāvuso, paṭhamaṃ jhānaṃ samāpannassa bhikkhuno vitakko ca vattati, vicāro ca pīti ca sukhañca cittekaggatā ca| paṭhamaṃ kho, āvuso, jhānaṃ evaṃ pañcaṅgika’’nti|</p>

<p>‘‘paṭhamaṃ panāvuso, jhānaṃ kataṅgavippahīnaṃ kataṅgasamannāgata’’nti?</p>

<p>‘‘paṭhamaṃ kho, āvuso, jhānaṃ pañcaṅgavippahīnaṃ, pañcaṅgasamannāgataṃ| idhāvuso, paṭhamaṃ jhānaṃ samāpannassa bhikkhuno kāmacchando pahīno <pb ed="M" n="1.0369"/> hoti, byāpādo pahīno hoti, thīnamiddhaṃ pahīnaṃ hoti, uddhaccakukkuccaṃ pahīnaṃ <pb ed="P" n="1.0295"/> hoti, vicikicchā pahīnā hoti; vitakko ca vattati, vicāro ca pīti ca sukhañca cittekaggatā ca| paṭhamaṃ kho, āvuso, jhānaṃ evaṃ pañcaṅgavippahīnaṃ pañcaṅgasamannāgata’’nti|</p>

<p n="455"> ‘‘pañcimāni<pb ed="T" n="1.0541"/>, āvuso, indriyāni nānāvisayāni nānāgocarāni, na aññamaññassa <pb ed="V" n="1.0375"/> gocaravisayaṃ paccanubhonti, seyyathidaṃ – cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ| imesaṃ kho, āvuso, pañcannaṃ indriyānaṃ nānāvisayānaṃ nānāgocarānaṃ, na aññamaññassa gocaravisayaṃ paccanubhontānaṃ, kiṃ paṭisaraṇaṃ, ko ca nesaṃ gocaravisayaṃ paccanubhotī’’ti?</p>

<p>‘‘pañcimāni, āvuso, indriyāni nānāvisayāni nānāgocarāni, na aññamaññassa gocaravisayaṃ paccanubhonti, seyyathidaṃ – cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ| imesaṃ kho, āvuso, pañcannaṃ indriyānaṃ nānāvisayānaṃ nānāgocarānaṃ, na aññamaññassa gocaravisayaṃ paccanubhontānaṃ, mano paṭisaraṇaṃ, mano ca nesaṃ gocaravisayaṃ paccanubhotī’’ti|</p>

<p n="456"> ‘‘pañcimāni, āvuso, indriyāni, seyyathidaṃ – cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ| imāni kho, āvuso, pañcindriyāni kiṃ paṭicca tiṭṭhantī’’ti?</p>

<p>‘‘pañcimāni, āvuso, indriyāni, seyyathidaṃ – cakkhundriyaṃ, sotindriyaṃ, ghānindriyaṃ, jivhindriyaṃ, kāyindriyaṃ| imāni kho, āvuso, pañcindriyāni āyuṃ paṭicca tiṭṭhantī’’ti|</p>

<p>‘‘āyu panāvuso, kiṃ paṭicca tiṭṭhatī’’ti?</p>

<p>‘‘āyu usmaṃ paṭicca tiṭṭhatī’’ti|</p>

<p>‘‘usmā panāvuso, kiṃ paṭicca tiṭṭhatī’’ti?</p>

<p>‘‘usmā āyuṃ paṭicca tiṭṭhatī’’ti|</p>

<p>‘‘idāneva kho mayaṃ, āvuso, āyasmato sāriputtassa bhāsitaṃ evaṃ ājānāma – ‘āyu <pb ed="V" n="1.0376"/> usmaṃ paṭicca tiṭṭhatī’ti| idāneva pana mayaṃ, āvuso, āyasmato <pb ed="T" n="1.0542"/> sāriputtassa bhāsitaṃ evaṃ ājānāma – ‘usmā āyuṃ paṭicca tiṭṭhatī’ti|</p>

<p>‘‘yathā kathaṃ panāvuso, imassa bhāsitassa attho daṭṭhabbo’’ti?</p>

<p>‘‘tena hāvuso, upamaṃ te karissāmi; upamāyapidhekacce viññū purisā bhāsitassa atthaṃ ājānanti| seyyathāpi, āvuso, telappadīpassa jhāyato acciṃ paṭicca ābhā paññāyati, ābhaṃ paṭicca acci paññāyati; evameva kho, āvuso, āyu usmaṃ paṭicca tiṭṭhati, usmā āyuṃ paṭicca tiṭṭhatī’’ti|</p>

<p n="457"> ‘‘teva <pb ed="M" n="1.0370"/> nu kho, āvuso, āyusaṅkhārā, te vedaniyā dhammā udāhu aññe āyusaṅkhārā aññe vedaniyā dhammā’’ti? ‘‘na kho<pb ed="P" n="1.0296"/>, āvuso, teva āyusaṅkhārā te vedaniyā dhammā| te ca hāvuso, āyusaṅkhārā abhaviṃsu te vedaniyā dhammā, na yidaṃ saññāvedayitanirodhaṃ samāpannassa bhikkhuno vuṭṭhānaṃ paññāyetha| yasmā ca kho, āvuso, aññe āyusaṅkhārā aññe vedaniyā dhammā, tasmā saññāvedayitanirodhaṃ samāpannassa bhikkhuno vuṭṭhānaṃ paññāyatī’’ti|</p>

<p>‘‘yadā nu kho, āvuso, imaṃ kāyaṃ kati dhammā jahanti; athāyaṃ kāyo ujjhito avakkhitto seti, yathā kaṭṭhaṃ acetana’’nti?</p>

<p>‘‘yadā kho, āvuso, imaṃ kāyaṃ tayo dhammā jahanti – āyu usmā ca viññāṇaṃ; athāyaṃ kāyo ujjhito avakkhitto seti, yathā kaṭṭhaṃ acetana’’nti|</p>

<p>‘‘yvāyaṃ, āvuso, mato kālaṅkato, yo cāyaṃ bhikkhu saññāvedayitanirodhaṃ samāpanno – imesaṃ kiṃ nānākaraṇa’’nti?</p>

<p>‘‘yvāyaṃ, āvuso, mato kālaṅkato tassa kāyasaṅkhārā niruddhā paṭippassaddhā<pb ed="T" n="1.0543"/>, vacīsaṅkhārā niruddhā paṭippassaddhā, cittasaṅkhārā niruddhā paṭippassaddhā, āyu parikkhīṇo, usmā vūpasantā, indriyāni paribhinnāni| yo cāyaṃ bhikkhu saññāvedayitanirodhaṃ samāpanno tassapi kāyasaṅkhārā niruddhā paṭippassaddhā, vacīsaṅkhārā niruddhā paṭippassaddhā, cittasaṅkhārā niruddhā paṭippassaddhā, āyu na parikkhīṇo, usmā avūpasantā, indriyāni vippasannāni| yvāyaṃ, āvuso, mato kālaṅkato, yo cāyaṃ bhikkhu saññāvedayitanirodhaṃ samāpanno – idaṃ nesaṃ nānākaraṇa’’nti|</p>

<p n="458"> ‘‘kati <pb ed="V" n="1.0377"/> panāvuso, paccayā adukkhamasukhāya cetovimuttiyā samāpattiyā’’ti?</p>

<p>‘‘cattāro kho, āvuso, paccayā adukkhamasukhāya cetovimuttiyā samāpattiyā| idhāvuso, bhikkhu sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati| ime kho, āvuso, cattāro paccayā adukkhamasukhāya cetovimuttiyā samāpattiyā’’ti|</p>

<p>‘‘kati panāvuso, paccayā animittāya cetovimuttiyā samāpattiyā’’ti?</p>

<p>‘‘dve kho, āvuso, paccayā animittāya cetovimuttiyā samāpattiyā <pb ed="M" n="1.0371"/> – sabbanimittānañca amanasikāro, animittāya ca dhātuyā manasikāro| ime kho, āvuso, dve paccayā animittāya cetovimuttiyā samāpattiyā’’ti|</p>

<p>‘‘kati panāvuso, paccayā animittāya cetovimuttiyā ṭhitiyā’’ti?</p>

<p>‘‘tayo kho, āvuso, paccayā animittāya cetovimuttiyā <pb ed="T" n="1.0544"/> ṭhitiyā <pb ed="P" n="1.0297"/> – sabbanimittānañca amanasikāro, animittāya ca dhātuyā manasikāro, pubbe ca abhisaṅkhāro| ime kho, āvuso, tayo paccayā animittāya cetovimuttiyā ṭhitiyā’’ti|</p>

<p>‘‘kati panāvuso, paccayā animittāya cetovimuttiyā vuṭṭhānāyā’’ti?</p>

<p>‘‘dve kho, āvuso, paccayā animittāya cetovimuttiyā vuṭṭhānāya – sabbanimittānañca manasikāro, animittāya ca dhātuyā amanasikāro| ime kho, āvuso, dve paccayā animittāya cetovimuttiyā vuṭṭhānāyā’’ti|</p>

<p n="459"> ‘‘yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca suññatā cetovimutti, yā ca animittā cetovimutti – ime dhammā nānātthā ceva nānābyañjanā ca udāhu ekatthā byañjanameva nāna’’nti?</p>

<p>‘‘yā cāyaṃ, āvuso, appamāṇā cetovimutti, yā ca ākiñcaññā cetovimutti, yā ca suññatā cetovimutti, yā ca animittā cetovimutti – atthi kho, āvuso, pariyāyo yaṃ pariyāyaṃ āgamma ime dhammā nānātthā ceva nānābyañjanā ca; atthi ca kho, āvuso, pariyāyo yaṃ pariyāyaṃ āgamma ime dhammā ekatthā, byañjanameva nānaṃ’’|</p>

<p>‘‘katamo <pb ed="V" n="1.0378"/> cāvuso, pariyāyo yaṃ pariyāyaṃ āgamma ime dhammā nānātthā ceva nānābyañjanā ca’’?</p>

<p>‘‘idhāvuso, bhikkhu mettāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ| iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena <pb ed="T" n="1.0545"/> cetasā vipulena mahaggatena appamāṇena averena abyābajjhena pharitvā viharati| karuṇāsahagatena cetasā…pe.… muditāsahagatena cetasā… upekkhāsahagatena cetasā ekaṃ disaṃ pharitvā viharati, tathā dutiyaṃ, tathā tatiyaṃ, tathā catutthaṃ| iti uddhamadho <pb ed="M" n="1.0372"/> tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā viharati| ayaṃ vuccatāvuso, appamāṇā cetovimutti’’|</p>

<p>‘‘katamā cāvuso, ākiñcaññā cetovimutti’’?</p>

<p>‘‘idhāvuso, bhikkhu sabbaso viññāṇañcāyatanaṃ samatikkamma natthi kiñcīti ākiñcaññāyatanaṃ upasampajja viharati| ayaṃ vuccatāvuso, ākiñcaññā cetovimutti’’|</p>

<p>‘‘katamā cāvuso, suññatā cetovimutti’’?</p>

<p>‘‘idhāvuso, bhikkhu araññagato vā rukkhamūlagato vā suññāgāragato vā iti paṭisañcikkhati – ‘suññamidaṃ attena vā attaniyena vā’ti| ayaṃ <pb ed="P" n="1.0298"/> vuccatāvuso, suññatā cetovimutti’’|</p>

<p>‘‘katamā cāvuso, animittā cetovimutti’’?</p>

<p>‘‘idhāvuso, bhikkhu sabbanimittānaṃ amanasikārā animittaṃ cetosamādhiṃ upasampajja viharati| ayaṃ vuccatāvuso, animittā cetovimutti| ayaṃ kho, āvuso, pariyāyo yaṃ pariyāyaṃ āgamma ime dhammā nānātthā ceva nānābyañjanā ca’’|</p>

<p>‘‘katamo cāvuso, pariyāyo yaṃ pariyāyaṃ āgamma ime dhammā ekatthā byañjanameva nānaṃ’’?</p>

<p>‘‘rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo| te khīṇāsavassa bhikkhuno pahīnā <pb ed="T" n="1.0546"/> ucchinnamūlā tālāvatthukatā anabhāvaṃkatā āyatiṃ anuppādadhammā| yāvatā kho, āvuso, appamāṇā cetovimuttiyo, akuppā tāsaṃ cetovimutti aggamakkhāyati| sā kho panākuppā cetovimutti suññā rāgena, suññā dosena, suññā mohena| rāgo kho, āvuso, kiñcano, doso kiñcano, moho kiñcano| te khīṇāsavassa bhikkhuno pahīnā ucchinnamūlā tālāvatthukatā anabhāvaṃkatā āyatiṃ anuppādadhammā| yāvatā kho, āvuso, ākiñcaññā cetovimuttiyo, akuppā tāsaṃ cetovimutti aggamakkhāyati| sā kho panākuppā cetovimutti suññā rāgena, suññā dosena<pb ed="V" n="1.0379"/>, suññā mohena| rāgo kho, āvuso, nimittakaraṇo, doso nimittakaraṇo, moho nimittakaraṇo| te <pb ed="M" n="1.0373"/> khīṇāsavassa bhikkhuno pahīnā ucchinnamūlā tālāvatthukatā anabhāvaṃkatā āyatiṃ anuppādadhammā| yāvatā kho, āvuso, animittā cetovimuttiyo, akuppā tāsaṃ cetovimutti aggamakkhāyati| sā kho panākuppā cetovimutti suññā rāgena, suññā dosena, suññā mohena| ayaṃ kho, āvuso, pariyāyo yaṃ pariyāyaṃ āgamma ime dhammā ekatthā byañjanameva nāna’’nti|</p>

<p>idamavocāyasmā sāriputto| attamano āyasmā mahākoṭṭhiko āyasmato sāriputtassa bhāsitaṃ abhinandīti|</p>

<p rend="centre">mahāvedallasuttaṃ niṭṭhitaṃ tatiyaṃ|</p>

</xml>