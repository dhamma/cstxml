<xml src="s0203m-m111.xml">
<sutra id="m111"/>
<p rend="subhead">1. anupadasuttaṃ</p>

<p rend="bodytext" n="93"><hi rend="paranum">93</hi><hi rend="dot">.</hi> evaṃ <pb ed="T" n="3.0116"/><pb ed="M" n="3.0075"/><pb ed="V" n="3.0074"/><pb ed="P" n="3.0025"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tatra kho bhagavā bhikkhū āmantesi – ‘‘bhikkhavo’’ti| ‘‘bhadante’’ti te bhikkhū bhagavato paccassosuṃ| bhagavā etadavoca –</p>

<p rend="bodytext">‘‘paṇḍito, bhikkhave, sāriputto; mahāpañño, bhikkhave, sāriputto; puthupañño, bhikkhave, sāriputto; hāsapañño <note>hāsupañño (sī. pī.)</note>, bhikkhave, sāriputto; javanapañño, bhikkhave, sāriputto; tikkhapañño, bhikkhave, sāriputto; nibbedhikapañño, bhikkhave, sāriputto; sāriputto, bhikkhave, aḍḍhamāsaṃ anupadadhammavipassanaṃ vipassati| tatridaṃ, bhikkhave, sāriputtassa anupadadhammavipassanāya hoti|</p>

<p rend="bodytext" n="94"><hi rend="paranum">94</hi><hi rend="dot">.</hi> ‘‘idha, bhikkhave, sāriputto vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati| ye ca paṭhame jhāne <note>paṭhamajjhāne (ka. sī. pī. ka.)</note> dhammā vitakko ca vicāro ca pīti ca sukhañca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti| tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti| so evaṃ pajānāti – ‘evaṃ <pb ed="T" n="3.0117"/> kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho <note>appaṭibandho (ka.)</note> vippamutto visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa <note>atthitevassa (sī. pī.)</note> hoti|</p>

<p rend="bodytext">‘‘puna caparaṃ, bhikkhave, sāriputto vitakkavicārānaṃ vūpasamā ajjhattaṃ sampasādanaṃ <pb ed="V" n="3.0075"/> cetaso ekodibhāvaṃ avitakkaṃ <pb ed="P" n="3.0026"/> avicāraṃ samādhijaṃ pītisukhaṃ dutiyaṃ jhānaṃ upasampajja viharati| ye ca dutiye jhāne dhammā – ajjhattaṃ sampasādo ca pīti ca sukhañca cittekaggatā ca, phasso vedanā saññā cetanā <pb ed="M" n="3.0076"/> cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti| tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti| so evaṃ pajānāti – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext">‘‘puna caparaṃ, bhikkhave, sāriputto pītiyā ca virāgā upekkhako ca viharati sato ca sampajāno, sukhañca kāyena paṭisaṃvedeti| yaṃ taṃ ariyā ācikkhanti – ‘upekkhako satimā sukhavihārī’ti tatiyaṃ jhānaṃ upasampajja viharati| ye ca tatiye jhāne dhammā – sukhañca <pb ed="T" n="3.0118"/> sati ca sampajaññañca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti, tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti| so evaṃ pajānāti – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext">‘‘puna caparaṃ, bhikkhave, sāriputto sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati| ye ca catutthe jhāne dhammā – upekkhā adukkhamasukhā vedanā passaddhattā cetaso anābhogo satipārisuddhi cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti| tyāssa dhammā viditā uppajjanti, viditā upaṭṭhahanti, viditā <pb ed="P" n="3.0027"/> abbhatthaṃ gacchanti| so evaṃ pajānāti – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyāe anissito appaṭibaddho vippamutto visaṃyutto vimariyādīkatena <pb ed="T" n="3.0119"/> cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext">‘‘puna <pb ed="M" n="3.0077"/><pb ed="V" n="3.0076"/> caparaṃ, bhikkhave, sāriputto sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ‘ananto ākāso’ti ākāsānañcāyatanaṃ upasampajja viharati| ye ca ākāsānañcāyatane dhammā – ākāsānañcāyatanasaññā ca cittekaggatā ca phasso vedanā saññā cetanā cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti| tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti| so evaṃ pajānāti – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext">‘‘puna caparaṃ, bhikkhave, sāriputto sabbaso ākāsānañcāyatanaṃ samatikkamma ‘anantaṃ viññāṇa’nti viññāṇañcāyatanaṃ upasampajja viharati| ye ca viññāṇañcāyatane dhammā – viññāṇañcāyatanasaññā ca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti| tyāssa dhammā viditā uppajjanti, viditā <pb ed="T" n="3.0120"/> upaṭṭhahanti, viditā abbhatthaṃ gacchanti| so evaṃ pajānāti – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext">‘‘puna <pb ed="P" n="3.0028"/> caparaṃ, bhikkhave, sāriputto sabbaso viññāṇañcāyatanaṃ samatikkamma ‘natthi kiñcī’ti ākiñcaññāyatanaṃ upasampajja viharati| ye ca ākiñcaññāyatane dhammā – ākiñcaññāyatanasaññā ca cittekaggatā ca, phasso vedanā saññā cetanā cittaṃ chando adhimokkho vīriyaṃ sati upekkhā manasikāro – tyāssa dhammā anupadavavatthitā honti| tyāssa dhammā viditā uppajjanti, viditā upaṭṭhahanti, viditā abbhatthaṃ gacchanti| so evaṃ pajānāti – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto <pb ed="M" n="3.0078"/> visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext" n="95"><hi rend="paranum">95</hi><hi rend="dot">.</hi> ‘‘puna <pb ed="V" n="3.0077"/> caparaṃ, bhikkhave, sāriputto sabbaso ākiñcaññāyatanaṃ samatikkamma nevasaññānāsaññāyatanaṃ upasampajja viharati| so tāya samāpattiyā sato vuṭṭhahati| so tāya samāpattiyā sato vuṭṭhahitvā ye dhammā <note>ye te dhammā (sī.)</note> atītā niruddhā vipariṇatā te dhamme samanupassati <pb ed="T" n="3.0121"/> – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati| so ‘atthi uttari nissaraṇa’nti pajānāti| tabbahulīkārā atthitvevassa hoti|</p>

<p rend="bodytext" n="96"><hi rend="paranum">96</hi><hi rend="dot">.</hi> ‘‘puna caparaṃ, bhikkhave, sāriputto sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharati| paññāya cassa disvā āsavā parikkhīṇā honti| so tāya samāpattiyā sato vuṭṭhahati| so tāya samāpattiyā sato vuṭṭhahitvā ye dhammā atītā niruddhā vipariṇatā te dhamme samanupassati – ‘evaṃ kirame dhammā ahutvā sambhonti, hutvā paṭiventī’ti| so tesu dhammesu anupāyo anapāyo anissito appaṭibaddho vippamutto visaṃyutto vimariyādīkatena cetasā viharati| so ‘natthi uttari nissaraṇa’nti pajānāti| tabbahulīkārā natthitvevassa hoti|</p>

<p rend="bodytext" n="97"><hi rend="paranum">97</hi><hi rend="dot">.</hi> ‘‘yaṃ kho taṃ, bhikkhave, sammā vadamāno vadeyya – ‘vasippatto pāramippatto ariyasmiṃ sīlasmiṃ, vasippatto pāramippatto <pb ed="P" n="3.0029"/> ariyasmiṃ samādhismiṃ, vasippatto pāramippatto ariyāya paññāya<pb ed="T" n="3.0122"/>, vasippatto pāramippatto ariyāya vimuttiyā’ti, sāriputtameva taṃ sammā vadamāno vadeyya – ‘vasippatto pāramippatto ariyasmiṃ sīlasmiṃ, vasippatto pāramippatto ariyasmiṃ samādhismiṃ, vasippatto pāramippatto ariyāya paññāya, vasippatto pāramippatto ariyāya vimuttiyā’ti| yaṃ kho taṃ, bhikkhave<pb ed="M" n="3.0079"/>, sammā vadamāno vadeyya – ‘bhagavato putto oraso mukhato jāto dhammajo dhammanimmito dhammadāyādo no āmisadāyādo’ti, sāriputtameva taṃ sammā vadamāno vadeyya – ‘bhagavato putto oraso mukhato jāto dhammajo dhammanimmito dhammadāyādo no āmisadāyādo’ti| sāriputto, bhikkhave, tathāgatena anuttaraṃ dhammacakkaṃ pavattitaṃ sammadeva anuppavattetī’’ti|</p>

<p rend="bodytext">idamavoca bhagavā| attamanā te bhikkhū bhagavato bhāsitaṃ abhinandunti|</p>

<p rend="centre">anupadasuttaṃ niṭṭhitaṃ paṭhamaṃ|</p>

</xml>