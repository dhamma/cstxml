<xml src="s0203m-m120.xml">

<p rend="subhead"><readunit id="m120">10. saṅkhārupapattisuttaṃ</readunit></p>

<p rend="bodytext" n="160"><hi rend="paranum">160</hi><hi rend="dot">.</hi> evaṃ <pb ed="T" n="3.0217"/><pb ed="V" n="3.0142"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tatra kho bhagavā bhikkhū āmantesi – ‘‘bhikkhavo’’ti| ‘‘bhadante’’ti te bhikkhū bhagavato paccassosuṃ| bhagavā etadavoca – ‘‘saṅkhārupapattiṃ <note>saṅkhārūpapattiṃ (syā. kaṃ.), saṅkhāruppattiṃ (sī. pī.)</note> vo, bhikkhave, desessāmi, taṃ suṇātha, sādhukaṃ manasi karotha; bhāsissāmī’’ti| ‘‘evaṃ, bhante’’ti kho te bhikkhū bhagavato paccassosuṃ| bhagavā etadavoca –</p>

<p rend="bodytext" n="161"><hi rend="paranum">161</hi><hi rend="dot">.</hi> ‘‘idha, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti| tassa evaṃ hoti – ‘aho vatāhaṃ kāyassa bhedā paraṃ maraṇā khattiyamahāsālānaṃ <note>khattiyamahāsālānaṃ vā (syā. kaṃ. pī.)</note> sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti<pb ed="P" n="3.0100"/>| tassa te saṅkhārā ca vihārā <note>vihāro (sī. pī.)</note> ca evaṃ bhāvitā evaṃ bahulīkatā <pb ed="M" n="3.0141"/> tatrupapattiyā <note>tatrūpapattiyā (syā. kaṃ.), tatruppattiyā (sī. pī.)</note> saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="162"><hi rend="paranum">162</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti| tassa evaṃ hoti – ‘aho vatāhaṃ kāyassa bhedā paraṃ maraṇā brāhmaṇamahāsālānaṃ…pe.… gahapatimahāsālānaṃ <pb ed="T" n="3.0218"/> <note>brāhmaṇamahāsālānaṃ vā gahapatimahāsālānaṃ vā (syā. kaṃ. pī.)</note> sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="163"><hi rend="paranum">163</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti| tassa sutaṃ hoti – ‘cātumahārājikā <note>cātummahārājikā (sī. syā. kaṃ. pī.)</note> devā dīghāyukā vaṇṇavanto sukhabahulā’ti| tassa evaṃ hoti – ‘aho vatāhaṃ kāyassa bhedā paraṃ maraṇā cātumahārājikānaṃ devānaṃ sahabyataṃ upapajjeyya’nti<pb ed="V" n="3.0143"/>| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="164"><hi rend="paranum">164</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti| tassa sutaṃ hoti – tāvatiṃsā devā…pe.… yāmā devā… tusitā devā… nimmānaratī devā… paranimmitavasavattī devā dīghāyukā vaṇṇavanto sukhabahulāti| tassa evaṃ hoti – ‘aho vatāhaṃ kāyassa bhedā paraṃ maraṇā paranimmitavasavattīnaṃ devānaṃ sahabyataṃ upapajjeyya’nti<pb ed="T" n="3.0219"/>| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ <pb ed="M" n="3.0142"/> bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="165"><hi rend="paranum">165</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato <pb ed="P" n="3.0101"/> hoti, sīlena samannāgato hoti, sutena samannāgato hoti, cāgena samannāgato hoti, paññāya samannāgato hoti| tassa sutaṃ hoti – ‘sahasso brahmā dīghāyuko vaṇṇavā sukhabahulo’ti| sahasso, bhikkhave, brahmā sahassilokadhātuṃ <note>sahassiṃ lokadhātuṃ (sī.)</note> pharitvā adhimuccitvā <note>adhimuñcitvā (ka.)</note> viharati| yepi tattha sattā upapannā tepi pharitvā adhimuccitvā viharati| seyyathāpi, bhikkhave, cakkhumā puriso ekaṃ āmaṇḍaṃ hatthe karitvā paccavekkheyya; evameva kho, bhikkhave, sahasso brahmā sahassilokadhātuṃ pharitvā adhimuccitvā viharati| yepi tattha sattā upapannā tepi pharitvā adhimuccitvā viharati| tassa evaṃ hoti – ‘aho vatāhaṃ kāyassa bhedā paraṃ maraṇā sahassassa brahmuno sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="166"><hi rend="paranum">166</hi><hi rend="dot">.</hi> ‘‘puna <pb ed="T" n="3.0220"/> caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena… cāgena… paññāya samannāgato hoti| tassa sutaṃ hoti – dvisahasso brahmā…pe.… tisahasso brahmā… catusahasso brahmā… pañcasahasso brahmā dīghāyuko vaṇṇavā <pb ed="V" n="3.0144"/> sukhabahuloti| pañcasahasso, bhikkhave, brahmā pañcasahassilokadhātuṃ pharitvā adhimuccitvā viharati| yepi tattha sattā upapannā tepi pharitvā adhimuccitvā viharati| seyyathāpi, bhikkhave, cakkhumā puriso pañca āmaṇḍāni hatthe karitvā paccavekkheyya; evameva kho, bhikkhave, pañcasahasso brahmā pañcasahassilokadhātuṃ pharitvā adhimuccitvā viharati| yepi tattha sattā upapannā tepi pharitvā adhimuccitvā viharati| tassa evaṃ hoti – ‘aho vatāhaṃ kāyassa bhedā paraṃ maraṇā pañcasahassassa brahmuno sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa <pb ed="M" n="3.0143"/> te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="167"><hi rend="paranum">167</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena samannāgato hoti, sutena… cāgena… paññāya samannāgato hoti| tassa sutaṃ hoti – ‘dasasahasso <pb ed="T" n="3.0221"/> brahmā dīghāyuko vaṇṇavā sukhabahulo’ti| dasasahasso, bhikkhave, brahmā dasasahassilokadhātuṃ pharitvā adhimuccitvā <pb ed="P" n="3.0102"/> viharati| yepi tattha sattā upapannā tepi pharitvā adhimuccitvā viharati| seyyathāpi, bhikkhave, maṇi veḷuriyo subho jātimā aṭṭhaṃso suparikammakato paṇḍukambale nikkhitto bhāsate ca tapate ca <note>bhāsati ca tapati ca (sī. syā. kaṃ. pī.)</note> virocati ca; evameva kho, bhikkhave, dasasahasso brahmā dasasahassilokadhātuṃ pharitvā adhimuccitvā viharati| yepi tattha sattā upapannā tepi pharitvā adhimuccitvā viharati| tassa evaṃ hoti – ‘aho vatāhaṃ kāyassa bhedā paraṃ maraṇā dasasahassassa brahmuno sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="168"><hi rend="paranum">168</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena… sutena… cāgena… paññāya samannāgato hoti| tassa sutaṃ hoti – ‘satasahasso brahmā dīghāyuko vaṇṇavā sukhabahulo’ti| satasahasso, bhikkhave, brahmā satasahassilokadhātuṃ pharitvā adhimuccitvā viharati| yepi tattha sattā upapannā tepi pharitvā adhimuccitvā viharati| seyyathāpi, bhikkhave, nikkhaṃ jambonadaṃ <note>nekkhaṃ (sī. syā. kaṃ. pī.)</note> dakkhakammāraputtukkāmukhasukusalasampahaṭṭhaṃ <pb ed="T" n="3.0222"/> paṇḍukambale <pb ed="V" n="3.0145"/> nikkhittaṃ bhāsate ca tapate ca virocati ca; evameva kho, bhikkhave, satasahasso brahmā satasahassilokadhātuṃ pharitvā adhimuccitvā viharati| yepi tattha sattā upapannā tepi pharitvā adhimuccitvā viharati| tassa evaṃ hoti – ‘aho vatāhaṃ kāyassa bhedā paraṃ maraṇā satasahassassa brahmuno sahabyataṃ upapajjeyya’nti<pb ed="M" n="3.0144"/>| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="169"><hi rend="paranum">169</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena… sutena… cāgena… paññāya samannāgato hoti| tassa sutaṃ hoti – ābhā devā…pe.… parittābhā devā… appamāṇābhā devā… ābhassarā devā dīghāyukā vaṇṇavanto sukhabahulāti| tassa evaṃ hoti – ‘aho vatāhaṃ kāyassa bhedā paraṃ maraṇā ābhassarānaṃ devānaṃ sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="170"><hi rend="paranum">170</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena <pb ed="T" n="3.0223"/>… sutena… cāgena… paññāya samannāgato hoti| tassa sutaṃ hoti – parittasubhā devā…pe.… appamāṇasubhā devā… subhakiṇhā devā dīghāyukā vaṇṇavanto sukhabahulāti| tassa evaṃ hoti – ‘aho vatāhaṃ kāyassa bhedā paraṃ maraṇā subhakiṇhānaṃ devānaṃ sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="171"><hi rend="paranum">171</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena… sutena… cāgena… paññāya samannāgato hoti| tassa <pb ed="P" n="3.0103"/> sutaṃ hoti – vehapphalā devā…pe.… avihā devā… atappā devā… sudassā devā… sudassī devā… akaniṭṭhā devā dīghāyukā vaṇṇavanto sukhabahulāti| tassa evaṃ hoti – ‘aho vatāhaṃ kāyassa bhedā paraṃ maraṇā <pb ed="V" n="3.0146"/> akaniṭṭhānaṃ devānaṃ sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā <pb ed="M" n="3.0145"/> ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="172"><hi rend="paranum">172</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena… sutena… cāgena… paññāya samannāgato hoti| tassa sutaṃ hoti – ‘ākāsānañcāyatanūpagā devā dīghāyukā ciraṭṭhitikā sukhabahulā’ti<pb ed="T" n="3.0224"/>| tassa evaṃ hoti – ‘aho vatāhaṃ kāyassa bhedā paraṃ maraṇā ākāsānañcāyatanūpagānaṃ devānaṃ sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="173"><hi rend="paranum">173</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena… sutena… cāgena… paññāya samannāgato hoti| tassa sutaṃ hoti – ‘viññāṇañcāyatanūpagā devā dīghāyukā ciraṭṭhitikā sukhabahulā’ti| tassa evaṃ hoti – ‘aho vatāhaṃ kāyassa bhedā paraṃ maraṇā viññāṇañcāyatanūpagānaṃ devānaṃ sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="174"><hi rend="paranum">174</hi><hi rend="dot">.</hi> ‘‘puna caparaṃ, bhikkhave, bhikkhu saddhāya samannāgato hoti, sīlena… sutena… cāgena… paññāya samannāgato hoti| tassa sutaṃ hoti – ākiñcaññāyatanūpagā devā…pe.… nevasaññānāsaññāyatanūpagā devā dīghāyukā ciraṭṭhitikā sukhabahulāti| tassa evaṃ hoti – ‘aho vatāhaṃ kāyassa bhedā paraṃ maraṇā nevasaññānāsaññāyatanūpagānaṃ devānaṃ sahabyataṃ upapajjeyya’nti| so taṃ cittaṃ dahati, taṃ cittaṃ adhiṭṭhāti, taṃ cittaṃ bhāveti| tassa te saṅkhārā ca vihārā ca evaṃ bhāvitā evaṃ bahulīkatā tatrupapattiyā saṃvattanti| ayaṃ, bhikkhave, maggo ayaṃ paṭipadā tatrupapattiyā saṃvattati|</p>

<p rend="bodytext" n="175"><hi rend="paranum">175</hi><hi rend="dot">.</hi> ‘‘puna <pb ed="T" n="3.0225"/> caparaṃ, bhikkhave, bhikkhu saddhāya samannāgato hoti, sīlena… sutena… cāgena… <pb ed="V" n="3.0147"/> paññāya samannāgato hoti| tassa evaṃ hoti <pb ed="M" n="3.0146"/> – ‘aho vatāhaṃ āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja vihareyya’nti| so āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati| ayaṃ, bhikkhave, bhikkhu na katthaci upapajjatī’’ti <note>na katthaci upapajjati, na kuhiñci upapajjatīti (sī. pī.), na katthaci upapajjati, na kuhiñci upasampajja viharatīti| (ka.)</note>|</p>

<p rend="bodytext">idamavoca bhagavā| attamanā te bhikkhū bhagavato bhāsitaṃ abhinandunti|</p>

<p rend="centre">saṅkhārupapattisuttaṃ niṭṭhitaṃ dasamaṃ|</p>

<trailer rend="centre">anupadavaggo niṭṭhito dutiyo|</trailer>
<vaggaend/>

<p rend="bodytext">tassuddānaṃ –</p>

<p rend="gatha1">anupāda-sodhana-porisadhammo, sevitabba-bahudhātu-vibhatti|</p>

<p rend="gathalast">buddhassa kittināma-cattārīsena, ānāpāno kāyagato upapatti <note>ito paraṃ syā. kaṃ. ka. potthakesu evampi dissati –-§candake vimale parisuddhe, puṇṇasammodinirodhattano|§dandhā bahujanasevitaṃ dhammavaraṃ, yaṃ anupadaṃ vaggavaraṃ dutiyāti</note>||</p>

</xml>