<xml src="s0304m-s39.xml">

<div id="sn4_5" n="sn4_5" type="samyutta">
<head rend="chapter"><pgroup id="s39"/><readunit id="s39">5. sāmaṇḍakasaṃyuttaṃ</readunit></head>

<p rend="subhead">1. sāmaṇḍakasuttaṃ</p>

<p rend="bodytext" n="330"><hi rend="paranum">330</hi><hi rend="dot">.</hi> ekaṃ <pb ed="T" n="4.0321"/><pb ed="V" n="2.0255"/><pb ed="M" n="2.0455"/> samayaṃ āyasmā sāriputto vajjīsu viharati ukkacelāyaṃ gaṅgāya nadiyā tīre| atha kho sāmaṇḍako <note>sāmaṇḍakāni (sī.)</note> paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ nisīdi| ekamantaṃ nisinno kho sāmaṇḍako paribbājako āyasmantaṃ sāriputtaṃ etadavoca –</p>

<p rend="bodytext">‘‘‘nibbānaṃ, nibbāna’nti, āvuso sāriputta, vuccati| katamaṃ nu kho, āvuso, nibbāna’’nti? ‘‘yo kho, āvuso, rāgakkhayo dosakkhayo mohakkhayo – idaṃ vuccati nibbāna’’nti| ‘‘atthi panāvuso, maggo atthi paṭipadā, etassa nibbānassa sacchikiriyāyā’’ti? ‘‘atthi kho, āvuso, maggo atthi paṭipadā, etassa nibbānassa sacchikiriyāyā’’ti|</p>

<p rend="bodytext">‘‘katamo <pb ed="P" n="4.0262"/> panāvuso, maggo katamā paṭipadā etassa nibbānassa sacchikiriyāyā’’ti? ‘‘ayameva kho, āvuso, ariyo aṭṭhaṅgiko maggo, etassa nibbānassa sacchikiriyāya, seyyathidaṃ – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi| ayaṃ kho, āvuso, maggo ayaṃ paṭipadā, etassa nibbānassa sacchikiriyāyā’’ti| ‘‘bhaddako, āvuso, maggo bhaddikā paṭipadā, etassa nibbānassa sacchikiriyāya| alañca panāvuso sāriputta, appamādāyā’’ti| paṭhamaṃ|</p>

<p rend="bodytext">(yathā jambukhādakasaṃyuttaṃ, tathā vitthāretabbaṃ)|</p>

<p rend="subhead">2. dukkarasuttaṃ</p>

<p rend="bodytext" n="331"><hi rend="paranum">331</hi><hi rend="dot">.</hi> ‘‘kiṃ <pb ed="V" n="2.0256"/><pb ed="M" n="2.0456"/> nu kho, āvuso sāriputta, imasmiṃ dhammavinaye dukkara’’nti<pb ed="T" n="4.0322"/>? ‘‘pabbajjā kho, āvuso, imasmiṃ dhammavinaye dukkarā’’ti| ‘‘pabbajitena panāvuso, kiṃ dukkara’’nti? ‘‘pabbajitena kho, āvuso, abhirati dukkarā’’ti| ‘‘abhiratena panāvuso, kiṃ dukkara’’nti? ‘‘abhiratena kho, āvuso, dhammānudhammappaṭipatti dukkarā’’ti| ‘‘kīvaciraṃ panāvuso, dhammānudhammappaṭipanno bhikkhu arahaṃ assā’’ti? ‘‘naciraṃ, āvuso’’ti| soḷasamaṃ|</p>

<p rend="bodytext">(purimakasadisaṃ uddānaṃ|)</p>

<trailer rend="centre">sāmaṇḍakasaṃyuttaṃ samattaṃ|</trailer>
</div>

</xml>