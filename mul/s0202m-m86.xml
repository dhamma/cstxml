<xml src="s0202m-m86.xml">

<p rend="subhead"><pgroup id="m86"/><readunit id="m86">6. aṅgulimālasuttaṃ</readunit></p>

<p rend="bodytext" n="347"><hi rend="paranum">347</hi><hi rend="dot">.</hi> evaṃ <pb ed="M" n="2.0301"/><pb ed="V" n="2.0308"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tena kho pana samayena rañño pasenadissa kosalassa vijite coro aṅgulimālo nāma hoti luddo lohitapāṇi hatapahate niviṭṭho adayāpanno pāṇabhūtesu| tena gāmāpi agāmā katā, nigamāpi anigamā <pb ed="P" n="2.0098"/> katā, janapadāpi ajanapadā katā| so manusse vadhitvā vadhitvā aṅgulīnaṃ mālaṃ dhāreti| atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi| sāvatthiyaṃ piṇḍāya caritvā pacchābhattaṃ piṇḍapātapaṭikkanto senāsanaṃ saṃsāmetvā pattacīvaramādāya yena coro aṅgulimālo tenaddhānamaggaṃ paṭipajji| addasāsuṃ kho gopālakā pasupālakā kassakā pathāvino bhagavantaṃ yena coro aṅgulimālo tenaddhānamaggapaṭipannaṃ| disvāna bhagavantaṃ etadavocuṃ – ‘‘mā, samaṇa, etaṃ maggaṃ paṭipajji| etasmiṃ, samaṇa, magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu| tena gāmāpi agāmā katā, nigamāpi anigamā katā, janapadāpi ajanapadā katā| so manusse vadhitvā vadhitvā aṅgulīnaṃ mālaṃ dhāreti| etañhi, samaṇa, maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā <pb ed="T" n="2.0478"/> saṅkaritvā saṅkaritvā <note>saṃharitvā saṃharitvā (sī. pī.), saṅgaritvā (syā. kaṃ.)</note> paṭipajjanti| tepi corassa aṅgulimālassa hatthatthaṃ gacchantī’’ti| evaṃ vutte, bhagavā tuṇhībhūto agamāsi| dutiyampi kho gopālakā…pe.… tatiyampi kho gopālakā pasupālakā kassakā pathāvino bhagavantaṃ etadavocuṃ – ‘‘mā, samaṇa, etaṃ maggaṃ paṭipajji, etasmiṃ samaṇa magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu, tena gāmāpi agāmā katā, nigamāpi anigamā katā, janapadāpi ajanapadā katā| so manusse vadhitvā vadhitvā aṅgulīnaṃ mālaṃ dhāreti| etañhi samaṇa maggaṃ dasapi purisā vīsampi purisā tiṃsampi purisā cattārīsampi purisā paññāsampi purisā saṅkaritvā <pb ed="T" n="2.0479"/> saṅkaritvā paṭipajjanti| tepi corassa aṅgulimālassa hatthatthaṃ gacchantī’’ti|</p>

<p rend="bodytext" n="348"><hi rend="paranum">348</hi><hi rend="dot">.</hi> atha <pb ed="M" n="2.0302"/><pb ed="V" n="2.0309"/> kho bhagavā tuṇhībhūto agamāsi| addasā kho coro aṅgulimālo bhagavantaṃ dūratova āgacchantaṃ| disvānassa etadahosi – ‘‘acchariyaṃ vata, bho, abbhutaṃ vata, bho! imañhi maggaṃ dasapi purisā vīsampi <pb ed="P" n="2.0099"/> purisā tiṃsampi purisā cattārīsampi purisā paññāsampi purisā saṅkaritvā saṅkaritvā paṭipajjanti| tepi mama hatthatthaṃ gacchanti| atha ca panāyaṃ samaṇo eko adutiyo pasayha maññe āgacchati| yaṃnūnāhaṃ imaṃ samaṇaṃ jīvitā voropeyya’’nti| atha kho coro aṅgulimālo asicammaṃ gahetvā dhanukalāpaṃ sannayhitvā bhagavantaṃ piṭṭhito piṭṭhito anubandhi| atha kho bhagavā tathārūpaṃ iddhābhisaṅkhāraṃ abhisaṅkhāsi <note>abhisaṅkhāresi (syā. kaṃ. ka.)</note> yathā coro aṅgulimālo bhagavantaṃ pakatiyā gacchantaṃ sabbathāmena gacchanto na sakkoti sampāpuṇituṃ| atha kho corassa aṅgulimālassa etadahosi – ‘‘acchariyaṃ vata, bho, abbhutaṃ vata, bho! ahañhi pubbe hatthimpi dhāvantaṃ anupatitvā gaṇhāmi, assampi dhāvantaṃ anupatitvā gaṇhāmi, rathampi dhāvantaṃ anupatitvā gaṇhāmi, migampi dhāvantaṃ anupatitvā gaṇhāmi; atha ca panāhaṃ imaṃ samaṇaṃ pakatiyā gacchantaṃ sabbathāmena gacchanto na sakkomi sampāpuṇitu’’nti! ṭhitova bhagavantaṃ etadavoca – ‘‘tiṭṭha, tiṭṭha, samaṇā’’ti| ‘‘ṭhito ahaṃ, aṅgulimāla, tvañca tiṭṭhā’’ti| atha <pb ed="T" n="2.0480"/> kho corassa aṅgulimālassa etadahosi – ‘‘ime kho samaṇā sakyaputtiyā saccavādino saccapaṭiññā| atha panāyaṃ samaṇo gacchaṃ yevāha – ‘ṭhito ahaṃ, aṅgulimāla, tvañca tiṭṭhā’ti| yaṃnūnāhaṃ imaṃ samaṇaṃ puccheyya’’nti|</p>

<p rend="bodytext" n="349"><hi rend="paranum">349</hi><hi rend="dot">.</hi> atha kho coro aṅgulimālo bhagavantaṃ gāthāya ajjhabhāsi –</p>

<p rend="gatha1">‘‘gacchaṃ vadesi samaṇa ṭhitomhi,</p>

<p rend="gatha2">mamañca brūsi ṭhitamaṭṭhitoti|</p>

<p rend="gatha3">pucchāmi taṃ samaṇa etamatthaṃ,</p>

<p rend="gathalast">kathaṃ ṭhito tvaṃ ahamaṭṭhitomhī’’ti||</p>

<p rend="gatha1">‘‘ṭhito <pb ed="M" n="2.0303"/> ahaṃ aṅgulimāla sabbadā,</p>

<p rend="gatha2">sabbesu bhūtesu nidhāya daṇḍaṃ|</p>

<p rend="gatha3">tuvañca <pb ed="V" n="2.0310"/> pāṇesu asaññatosi,</p>

<p rend="gathalast">tasmā ṭhitohaṃ tuvamaṭṭhitosī’’ti||</p>

<p rend="gatha1">‘‘cirassaṃ <pb ed="P" n="2.0100"/> vata me mahito mahesī,</p>

<p rend="gatha2">mahāvanaṃ pāpuṇi saccavādī <note>mahāvanaṃ samaṇoyaṃ paccupādi (sī.), mahāvanaṃ samaṇa paccupādi (syā. kaṃ.)</note>|</p>

<p rend="gatha3">sohaṃ carissāmi pahāya pāpaṃ <note>sohaṃ cirassāpi pahāssaṃ pāpaṃ (sī.), sohaṃ carissāmi pajahissaṃ pāpaṃ (syā. kaṃ.)</note>,</p>

<p rend="gathalast">sutvāna gāthaṃ tava dhammayuttaṃ’’||</p>

<p rend="gatha1">itveva coro asimāvudhañca,</p>

<p rend="gatha2">sobbhe papāte narake akiri|</p>

<p rend="gatha3">avandi <pb ed="T" n="2.0481"/> coro sugatassa pāde,</p>

<p rend="gathalast">tattheva naṃ pabbajjaṃ ayāci||</p>

<p rend="gatha1">buddho ca kho kāruṇiko mahesi,</p>

<p rend="gatha2">yo satthā lokassa sadevakassa|</p>

<p rend="gatha3">‘tamehi bhikkhū’ti tadā avoca,</p>

<p rend="gathalast">eseva tassa ahu bhikkhubhāvoti||</p>

<p rend="bodytext" n="350"><hi rend="paranum">350</hi><hi rend="dot">.</hi> atha kho bhagavā āyasmatā aṅgulimālena pacchāsamaṇena yena sāvatthi tena cārikaṃ pakkāmi| anupubbena cārikaṃ caramāno yena sāvatthi tadavasari| tatra sudaṃ bhagavā sāvatthiyaṃ viharati jetavane anāthapiṇḍikassa ārāme| tena kho pana samayena rañño pasenadissa kosalassa antepuradvāre mahājanakāyo sannipatitvā uccāsaddo mahāsaddo hoti – ‘‘coro te, deva, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu| tena gāmāpi agāmā katā, nigamāpi anigamā katā, janapadāpi ajanapadā katā| so manusse vadhitvā vadhitvā aṅgulīnaṃ mālaṃ dhāreti| taṃ devo paṭisedhetū’’ti|</p>

<p rend="bodytext">atha <pb ed="M" n="2.0304"/><pb ed="V" n="2.0311"/> kho rājā pasenadi kosalo pañcamattehi assasatehi sāvatthiyā nikkhami divā divassa| yena ārāmo tena pāvisi| yāvatikā yānassa bhūmi yānena gantvā yānā paccorohitvā pattikova yena bhagavā tenupasaṅkami; upasaṅkamitvā <pb ed="T" n="2.0482"/> bhagavantaṃ <pb ed="P" n="2.0101"/> abhivādetvā ekamantaṃ nisīdi| ekamantaṃ nisinnaṃ kho rājānaṃ pasenadiṃ kosalaṃ bhagavā etadavoca – ‘‘kiṃ nu te, mahārāja, rājā vā māgadho seniyo bimbisāro kupito vesālikā vā licchavī aññe vā paṭirājāno’’ti? ‘‘na kho me, bhante, rājā māgadho seniyo bimbisāro kupito, nāpi vesālikā licchavī, nāpi aññe paṭirājāno| coro me, bhante, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu| tena gāmāpi agāmā katā, nigamāpi anigamā katā, janapadāpi ajanapadā katā| so manusse vadhitvā vadhitvā aṅgulīnaṃ mālaṃ dhāreti| tāhaṃ, bhante, paṭisedhissāmī’’ti| ‘‘sace pana tvaṃ, mahārāja, aṅgulimālaṃ passeyyāsi kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajitaṃ, virataṃ pāṇātipātā, virataṃ adinnādānā, virataṃ musāvādā, ekabhattikaṃ, brahmacāriṃ, sīlavantaṃ, kalyāṇadhammaṃ, kinti naṃ kareyyāsī’’ti? ‘‘abhivādeyyāma vā, bhante, paccuṭṭheyyāma vā āsanena vā nimanteyyāma, abhinimanteyyāma vā naṃ cīvarapiṇḍapātasenāsanagilānappaccayabhesajjaparikkhārehi, dhammikaṃ vā assa rakkhāvaraṇaguttiṃ saṃvidaheyyāma| kuto panassa, bhante, dussīlassa pāpadhammassa evarūpo sīlasaṃyamo bhavissatī’’ti?</p>

<p rend="bodytext">tena kho pana samayena āyasmā aṅgulimālo bhagavato avidūre <pb ed="T" n="2.0483"/> nisinno hoti| atha kho bhagavā dakkhiṇaṃ bāhuṃ paggahetvā rājānaṃ pasenadiṃ kosalaṃ etadavoca – ‘‘eso, mahārāja, aṅgulimālo’’ti| atha kho rañño pasenadissa kosalassa ahudeva bhayaṃ, ahu chambhitattaṃ, ahu lomahaṃso| atha kho bhagavā rājānaṃ pasenadiṃ kosalaṃ bhītaṃ saṃviggaṃ lomahaṭṭhajātaṃ viditvā rājānaṃ pasenadiṃ kosalaṃ etadavoca – ‘‘mā bhāyi, mahārāja, natthi te ito bhaya’’nti| atha kho rañño pasenadissa kosalassa yaṃ ahosi bhayaṃ vā <pb ed="P" n="2.0102"/> chambhitattaṃ vā lomahaṃso vā so paṭippassambhi| atha kho rājā pasenadi kosalo yenāyasmā aṅgulimālo <pb ed="M" n="2.0305"/> tenupasaṅkami; upasaṅkamitvā āyasmantaṃ aṅgulimālaṃ etadavoca – ‘‘ayyo no, bhante, aṅgulimālo’’ti? ‘‘evaṃ, mahārājā’’ti| ‘‘kathaṃgotto ayyassa pitā, kathaṃgottā mātā’’ti? ‘‘gaggo kho, mahārāja, pitā, mantāṇī mātā’’ti| ‘‘abhiramatu, bhante, ayyo gaggo mantāṇiputto| ahamayyassa <pb ed="V" n="2.0312"/> gaggassa mantāṇiputtassa ussukkaṃ karissāmi cīvarapiṇḍapātasenāsanagilānappaccayabhesajjaparikkhārāna’’nti|</p>

<p rend="bodytext" n="351"><hi rend="paranum">351</hi><hi rend="dot">.</hi> tena kho pana samayena āyasmā aṅgulimālo āraññiko hoti piṇḍapātiko paṃsukūliko tecīvariko| atha kho āyasmā aṅgulimālo rājānaṃ pasenadiṃ kosalaṃ etadavoca – ‘‘alaṃ, mahārāja, paripuṇṇaṃ me cīvara’’nti| atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi| ekamantaṃ nisinno <pb ed="T" n="2.0484"/> kho rājā pasenadi kosalo bhagavantaṃ etadavoca – ‘‘acchariyaṃ, bhante, abbhutaṃ, bhante! yāvañcidaṃ, bhante, bhagavā adantānaṃ dametā, asantānaṃ sametā, aparinibbutānaṃ parinibbāpetā| yañhi mayaṃ, bhante, nāsakkhimhā daṇḍenapi satthenapi dametuṃ so bhagavatā adaṇḍena asattheneva <note>asatthena (syā. kaṃ.)</note> danto| handa ca dāni <note>handa dāni (syā. kaṃ. pī.)</note> mayaṃ, bhante, gacchāma; bahukiccā mayaṃ bahukaraṇīyā’’ti| ‘‘yassadāni, mahārāja, kālaṃ maññasī’’ti| atha kho rājā pasenadi kosalo uṭṭhāyāsanā bhagavantaṃ abhivādetvā padakkhiṇaṃ katvā pakkāmi|</p>

<p rend="bodytext">atha kho āyasmā aṅgulimālo pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi| addasā kho āyasmā aṅgulimālo sāvatthiyaṃ sapadānaṃ piṇḍāya caramāno aññataraṃ itthiṃ mūḷhagabbhaṃ vighātagabbhaṃ <note>visātagabbhaṃ (syā. kaṃ. pī. ka.)</note>| disvānassa <pb ed="P" n="2.0103"/> etadahosi – ‘‘kilissanti vata, bho, sattā; kilissanti vata, bho, sattā’’ti! atha kho āyasmā aṅgulimālo sāvatthiyaṃ piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi| ekamantaṃ nisinno kho āyasmā aṅgulimālo bhagavantaṃ etadavoca – ‘‘idhāhaṃ, bhante, pubbaṇhasamayaṃ nivāsetvā pattacīvaramādāya sāvatthiṃ <pb ed="M" n="2.0306"/> piṇḍāya pāvisiṃ| addasaṃ kho ahaṃ, bhante, sāvatthiyaṃ sapadānaṃ piṇḍāya caramāno aññataraṃ itthiṃ mūḷhagabbhaṃ vighātagabbhaṃ’’| disvāna mayhaṃ etadahosi – ‘‘kilissanti vata<pb ed="T" n="2.0485"/>, bho, sattā; kilissanti vata, bho, sattā’’ti!</p>

<p rend="bodytext">‘‘tena hi tvaṃ, aṅgulimāla, yena sā itthī tenupasaṅkama; upasaṅkamitvā taṃ itthiṃ evaṃ vadehi <pb ed="V" n="2.0313"/> – ‘yatohaṃ, bhagini, jāto <note>bhagini jātiyā jāto (sī.)</note> nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’’’ti|</p>

<p rend="bodytext">‘‘so hi nūna me, bhante, sampajānamusāvādo bhavissati| mayā hi, bhante, bahū sañcicca pāṇā jīvitā voropitā’’ti| ‘‘tena hi tvaṃ, aṅgulimāla, yena sā itthī tenupasaṅkama; upasaṅkamitvā taṃ itthiṃ evaṃ vadehi – ‘yatohaṃ, bhagini, ariyāya jātiyā jāto, nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’’’ti|</p>

<p rend="bodytext">‘‘evaṃ, bhante’’ti kho āyasmā aṅgulimālo bhagavato paṭissutvā yena sā itthī tenupasaṅkami; upasaṅkamitvā taṃ itthiṃ etadavoca – ‘‘yatohaṃ, bhagini, ariyāya jātiyā jāto, nābhijānāmi sañcicca pāṇaṃ jīvitā voropetā, tena saccena sotthi te hotu, sotthi gabbhassā’’ti| atha khvāssā itthiyā sotthi ahosi, sotthi gabbhassa|</p>

<p rend="bodytext">atha kho āyasmā aṅgulimālo eko vūpakaṭṭho appamatto ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti tadanuttaraṃ – brahmacariyapariyosānaṃ diṭṭheva dhamme sayaṃ abhiññā sacchikatvā upasampajja <pb ed="T" n="2.0486"/> vihāsi| ‘khīṇā jāti vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti <pb ed="P" n="2.0104"/> abbhaññāsi| aññataro kho panāyasmā aṅgulimālo arahataṃ ahosi|</p>

<p rend="bodytext" n="352"><hi rend="paranum">352</hi><hi rend="dot">.</hi> atha kho āyasmā aṅgulimālo pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi| tena kho pana samayena aññenapi leḍḍu khitto āyasmato aṅgulimālassa kāye nipatati, aññenapi <pb ed="M" n="2.0307"/> daṇḍo khitto āyasmato aṅgulimālassa kāye nipatati, aññenapi sakkharā khittā āyasmato aṅgulimālassa kāye nipatati| atha kho āyasmā aṅgulimālo bhinnena sīsena, lohitena gaḷantena, bhinnena pattena, vipphālitāya saṅghāṭiyā yena bhagavā tenupasaṅkami| addasā kho bhagavā āyasmantaṃ aṅgulimālaṃ dūratova āgacchantaṃ| disvāna āyasmantaṃ aṅgulimālaṃ etadavoca – ‘‘adhivāsehi tvaṃ, brāhmaṇa, adhivāsehi <pb ed="V" n="2.0314"/> tvaṃ, brāhmaṇa| yassa kho tvaṃ, brāhmaṇa, kammassa vipākena bahūni vassāni bahūni vassasatāni bahūni vassasahassāni niraye pacceyyāsi tassa tvaṃ, brāhmaṇa, kammassa vipākaṃ diṭṭheva dhamme paṭisaṃvedesī’’ti| atha kho āyasmā aṅgulimālo rahogato paṭisallīno vimuttisukhaṃ paṭisaṃvedi; tāyaṃ velāyaṃ imaṃ udānaṃ udānesi –</p>

<p rend="gatha1">‘‘yo pubbeva <note>yo ca pubbe (sī. syā. kaṃ. pī.)</note> pamajjitvā, pacchā so nappamajjati|</p>

<p rend="gathalast">somaṃ <note>so imaṃ (sī.)</note> lokaṃ pabhāseti, abbhā muttova candimā||</p>

<p rend="gatha1">‘‘yassa <pb ed="T" n="2.0487"/> pāpaṃ kataṃ kammaṃ, kusalena pidhīyati <note>pithīyati (sī. syā. kaṃ. pī.)</note>|</p>

<p rend="gathalast">somaṃ lokaṃ pabhāseti, abbhā muttova candimā||</p>

<p rend="gatha1">‘‘yo have daharo bhikkhu, yuñjati buddhasāsane|</p>

<p rend="gathalast">somaṃ lokaṃ pabhāseti, abbhā muttova candimā||</p>

<p rend="gatha1">‘‘disā hi me dhammakathaṃ suṇantu,</p>

<p rend="gatha2">disā hi me yuñjantu buddhasāsane|</p>

<p rend="gatha3">disā hi me te manujā bhajantu,</p>

<p rend="gathalast">ye dhammamevādapayanti santo||</p>

<p rend="gatha1">‘‘disā <pb ed="P" n="2.0105"/> hi me khantivādānaṃ, avirodhappasaṃsīnaṃ|</p>

<p rend="gathalast">suṇantu dhammaṃ kālena, tañca anuvidhīyantu||</p>

<p rend="gatha1">‘‘na hi jātu so mamaṃ hiṃse, aññaṃ vā pana kiñci naṃ <note>kañci naṃ (sī. syā. kaṃ. pī.), kañcanaṃ (?)</note>|</p>

<p rend="gathalast">pappuyya paramaṃ santiṃ, rakkheyya tasathāvare||</p>

<p rend="gatha1">‘‘udakañhi <pb ed="M" n="2.0308"/> nayanti nettikā, usukārā namayanti <note>damayanti (ka.)</note> tejanaṃ|</p>

<p rend="gathalast">dāruṃ namayanti tacchakā, attānaṃ damayanti paṇḍitā||</p>

<p rend="gatha1">‘‘daṇḍeneke <pb ed="V" n="2.0315"/> damayanti, aṅkusehi kasāhi ca|</p>

<p rend="gathalast">adaṇḍena asatthena, ahaṃ dantomhi tādinā||</p>

<p rend="gatha1">‘‘ahiṃsakoti me nāmaṃ, hiṃsakassa pure sato|</p>

<p rend="gathalast">ajjāhaṃ saccanāmomhi, na naṃ hiṃsāmi kiñci naṃ <note>kañci naṃ (sī. syā. kaṃ. pī.), kañcanaṃ (?)</note>||</p>

<p rend="gatha1">‘‘coro <pb ed="T" n="2.0488"/> ahaṃ pure āsiṃ, aṅgulimāloti vissuto|</p>

<p rend="gathalast">vuyhamāno mahoghena, buddhaṃ saraṇamāgamaṃ||</p>

<p rend="gatha1">‘‘lohitapāṇi pure āsiṃ, aṅgulimāloti vissuto|</p>

<p rend="gathalast">saraṇagamanaṃ passa, bhavanetti samūhatā||</p>

<p rend="gatha1">‘‘tādisaṃ kammaṃ katvāna, bahuṃ duggatigāminaṃ|</p>

<p rend="gathalast">phuṭṭho kammavipākena, aṇaṇo bhuñjāmi bhojanaṃ||</p>

<p rend="gatha1">‘‘pamādamanuyuñjanti, bālā dummedhino janā|</p>

<p rend="gathalast">appamādañca medhāvī, dhanaṃ seṭṭhaṃva rakkhati||</p>

<p rend="gatha1">‘‘mā pamādamanuyuñjetha, mā kāmarati santhavaṃ|</p>

<p rend="gathalast">appamatto hi jhāyanto, pappoti vipulaṃ <note>paramaṃ (ka.)</note> sukhaṃ||</p>

<p rend="gatha1">‘‘svāgataṃ <note>sāgataṃ (sī. pī.)</note> nāpagataṃ <note>nāma sagataṃ (ka.)</note>, nayidaṃ dummantitaṃ mama|</p>

<p rend="gathalast">saṃvibhattesu <note>suvibhattesu (syā. kaṃ.), savibhattesu (sī. ka.), paṭibhattesu (pī.)</note> dhammesu, yaṃ seṭṭhaṃ tadupāgamaṃ||</p>

<p rend="gatha1">‘‘svāgataṃ nāpagataṃ, nayidaṃ dummantitaṃ mama|</p>

<p rend="gathalast">tisso vijjā anuppattā, kataṃ buddhassa sāsana’’ntntti||</p>

<p rend="centre">aṅgulimālasuttaṃ niṭṭhitaṃ chaṭṭhaṃ|</p>

</xml>