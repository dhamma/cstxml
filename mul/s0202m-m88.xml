<xml src="s0202m-m88.xml">

<p rend="subhead"><pgroup id="m88"/><readunit id="m88">8. bāhitikasuttaṃ</readunit></p>

<p rend="bodytext" n="358"><hi rend="paranum">358</hi><hi rend="dot">.</hi> evaṃ <pb ed="T" n="2.0498"/><pb ed="V" n="2.0322"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| atha kho āyasmā ānando pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisi| sāvatthiyaṃ piṇḍāya caritvā pacchābhattaṃ piṇḍapātapaṭikkanto yena pubbārāmo migāramātupāsādo tenupasaṅkami divāvihārāya| tena kho pana samayena rājā pasenadi kosalo ekapuṇḍarīkaṃ nāgaṃ abhiruhitvā sāvatthiyā niyyāti divā divassa| addasā kho rājā pasenadi kosalo āyasmantaṃ ānandaṃ dūratova āgacchantaṃ| disvāna sirivaḍḍhaṃ mahāmattaṃ āmantesi – ‘‘āyasmā no eso, samma sirivaḍḍha, ānando’’ti<pb ed="M" n="2.0315"/>| ‘‘evaṃ, mahārāja, āyasmā eso ānando’’ti| atha kho rājā pasenadi kosalo aññataraṃ purisaṃ āmantesi – ‘‘ehi tvaṃ, ambho purisa, yenāyasmā ānando tenupasaṅkama; upasaṅkamitvā mama vacanena āyasmato ānandassa pāde sirasā vandāhi – ‘rājā, bhante, pasenadi kosalo āyasmato ānandassa pāde sirasā vandatī’ti| evañca vadehi – ‘sace kira, bhante, āyasmato ānandassa na kiñci accāyikaṃ karaṇīyaṃ, āgametu kira, bhante, āyasmā ānando muhuttaṃ <pb ed="P" n="2.0113"/> anukampaṃ upādāyā’’’ti| ‘‘evaṃ, devā’’ti kho so puriso rañño pasenadissa kosalassa paṭissutvā yenāyasmā <pb ed="T" n="2.0499"/> ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ aṭṭhāsi| ekamantaṃ ṭhito kho so puriso āyasmantaṃ ānandaṃ etadavoca – ‘‘rājā, bhante, pasenadi kosalo āyasmato ānandassa pāde sirasā vandati; evañca vadeti – ‘sace kira, bhante, āyasmato ānandassa na kiñci accāyikaṃ karaṇīyaṃ, āgametu kira, bhante, āyasmā ānando muhuttaṃ anukampaṃ upādāyā’’’ti| adhivāsesi kho āyasmā ānando tuṇhībhāvena| atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā ekamantaṃ aṭṭhāsi| ekamantaṃ ṭhito kho rājā pasenadi kosalo āyasmantaṃ ānandaṃ etadavoca – ‘‘sace, bhante, āyasmato ānandassa na kiñci accāyikaṃ karaṇīyaṃ<pb ed="V" n="2.0323"/>, sādhu, bhante, āyasmā ānando yena aciravatiyā nadiyā tīraṃ tenupasaṅkamatu anukampaṃ upādāyā’’ti| adhivāsesi kho āyasmā ānando tuṇhībhāvena|</p>

<p rend="bodytext" n="359"><hi rend="paranum">359</hi><hi rend="dot">.</hi> atha kho āyasmā ānando yena aciravatiyā nadiyā tīraṃ tenupasaṅkami; upasaṅkamitvā aññatarasmiṃ rukkhamūle paññatte āsane nisīdi| atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami; upasaṅkamitvā āyasmantaṃ ānandaṃ abhivādetvā <pb ed="T" n="2.0500"/> ekamantaṃ aṭṭhāsi| ekamantaṃ ṭhito kho rājā pasenadi kosalo āyasmantaṃ ānandaṃ etadavoca – ‘‘idha, bhante, āyasmā <pb ed="M" n="2.0316"/> ānando hatthatthare nisīdatū’’ti| ‘‘alaṃ, mahārāja| nisīda tvaṃ; nisinno ahaṃ sake āsane’’ti| nisīdi kho rājā pasenadi kosalo paññatte āsane| nisajja kho rājā pasenadi kosalo āyasmantaṃ ānandaṃ etadavoca – ‘‘kiṃ nu kho, bhante ānanda, so bhagavā tathārūpaṃ kāyasamācāraṃ samācareyya, yvāssa kāyasamācāro opārambho samaṇehi brāhmaṇehī’’ti <note>brāhmaṇehi viññūhīti (sabbattha) aṭṭhakathā ṭīkā oloketabbā</note>? ‘‘na kho, mahārāja, so bhagavā tathārūpaṃ kāyasamācāraṃ samācareyya, yvāssa kāyasamācāro opārambho samaṇehi brāhmaṇehi viññūhī’’ti|</p>

<p rend="bodytext">‘‘kiṃ <pb ed="P" n="2.0114"/> pana, bhante ānanda, so bhagavā tathārūpaṃ vacīsamācāraṃ…pe.… manosamācāraṃ samācareyya, yvāssa manosamācāro opārambho samaṇehi brāhmaṇehī’’ti <note>brāhmaṇehi viññūhīti (sabbattha) aṭṭhakathā ṭīkā oloketabbā</note>? ‘‘na kho, mahārāja, so bhagavā tathārūpaṃ manosamācāraṃ samācareyya, yvāssa manosamācāro opārambho samaṇehi brāhmaṇehi viññūhī’’ti|</p>

<p rend="bodytext">‘‘acchariyaṃ, bhante, abbhutaṃ, bhante! yañhi mayaṃ, bhante, nāsakkhimhā pañhena paripūretuṃ taṃ, bhante, āyasmatā ānandena pañhassa veyyākaraṇena paripūritaṃ| ye te, bhante, bālā abyattā ananuvicca apariyogāhetvā paresaṃ vaṇṇaṃ vā avaṇṇaṃ vā bhāsanti, na mayaṃ taṃ sārato paccāgacchāma; ye pana <note>ye ca kho (sī. syā. kaṃ. pī.)</note> te, bhante<pb ed="T" n="2.0501"/>, paṇḍitā viyattā <note>byattā (sī. syā. kaṃ. pī.)</note> medhāvino anuvicca pariyogāhetvā paresaṃ vaṇṇaṃ vā avaṇṇaṃ vā bhāsanti, mayaṃ taṃ sārato paccāgacchāma’’|</p>

<p rend="bodytext" n="360"><hi rend="paranum">360</hi><hi rend="dot">.</hi> ‘‘katamo pana, bhante ānanda, kāyasamācāro opārambho samaṇehi brāhmaṇehi viññūhī’’ti? ‘‘yo kho, mahārāja, kāyasamācāro akusalo’’|</p>

<p rend="bodytext">‘‘katamo <pb ed="V" n="2.0324"/> pana, bhante, kāyasamācāro akusalo’’? ‘‘yo kho, mahārāja, kāyasamācāro sāvajjo’’|</p>

<p rend="bodytext">‘‘katamo pana, bhante, kāyasamācāro sāvajjo’’? ‘‘yo kho, mahārāja, kāyasamācāro sabyābajjho’’ <note>sabyāpajjho (sī. syā. kaṃ. pī.), sabyāpajjo (ka.)</note>|</p>

<p rend="bodytext">‘‘katamo <pb ed="M" n="2.0317"/> pana, bhante, kāyasamācāro sabyābajjho’’? ‘‘yo kho, mahārāja, kāyasamācāro dukkhavipāko’’|</p>

<p rend="bodytext">‘‘katamo pana, bhante, kāyasamācāro dukkhavipāko’’? ‘‘yo kho, mahārāja, kāyasamācāro attabyābādhāyapi saṃvattati, parabyābādhāyapi saṃvattati, ubhayabyābādhāyapi saṃvattati tassa akusalā dhammā abhivaḍḍhanti, kusalā dhammā parihāyanti; evarūpo kho, mahārāja, kāyasamācāro opārambho samaṇehi brāhmaṇehi viññūhī’’ti|</p>

<p rend="bodytext">‘‘katamo pana, bhante ānanda, vacīsamācāro…pe.… manosamācāro opārambho samaṇehi brāhmaṇehi viññūhī’’ti? ‘‘yo kho, mahārāja, manosamācāro akusalo’’|</p>

<p rend="bodytext">‘‘katamo pana, bhante, manosamācāro akusalo’’? ‘‘yo <pb ed="P" n="2.0115"/> kho, mahārāja, manosamācāro sāvajjo’’|</p>

<p rend="bodytext">‘‘katamo pana, bhante, manosamācāro sāvajjo’’? ‘‘yo kho, mahārāja, manosamācāro sabyābajjho’’|</p>

<p rend="bodytext">‘‘katamo <pb ed="T" n="2.0502"/> pana, bhante, manosamācāro sabyābajjho’’? ‘‘yo kho, mahārāja, manosamācāro dukkhavipāko’’|</p>

<p rend="bodytext">‘‘katamo pana, bhante, manosamācāro dukkhavipāko’’? ‘‘yo kho, mahārāja, manosamācāro <pb ed="V" n="2.0325"/> attabyābādhāyapi saṃvattati, parabyābādhāyapi saṃvattati, ubhayabyābādhāyapi saṃvattati tassa akusalā dhammā abhivaḍḍhanti, kusalā dhammā parihāyanti; evarūpo kho, mahārāja, manosamācāro opārambho samaṇehi brāhmaṇehi viññūhī’’ti|</p>

<p rend="bodytext">‘‘kiṃ nu kho, bhante ānanda, so bhagavā sabbesaṃyeva akusalānaṃ dhammānaṃ pahānaṃ vaṇṇetī’’ti? ‘‘sabbākusaladhammapahīno kho, mahārāja, tathāgato kusaladhammasamannāgato’’ti|</p>

<p rend="bodytext" n="361"><hi rend="paranum">361</hi><hi rend="dot">.</hi> ‘‘katamo pana, bhante ānanda, kāyasamācāro anopārambho samaṇehi brāhmaṇehi viññūhī’’ti? ‘‘yo kho, mahārāja, kāyasamācāro kusalo’’|</p>

<p rend="bodytext">‘‘katamo <pb ed="M" n="2.0318"/> pana, bhante, kāyasamācāro kusalo’’? ‘‘yo kho, mahārāja, kāyasamācāro anavajjo’’|</p>

<p rend="bodytext">‘‘katamo pana, bhante, kāyasamācāro anavajjo’’? ‘‘yo kho, mahārāja, kāyasamācāro abyābajjho’’|</p>

<p rend="bodytext">‘‘katamo pana, bhante, kāyasamācāro abyābajjho’’? ‘‘yo kho, mahārāja, kāyasamācāro sukhavipāko’’|</p>

<p rend="bodytext">‘‘katamo pana, bhante, kāyasamācāro sukhavipāko’’?</p>

<p rend="bodytext">‘‘yo kho, mahārāja, kāyasamācāro nevattabyābādhāyapi saṃvattati, na parabyābādhāyapi saṃvattati, na ubhayabyābādhāyapi saṃvattati tassa akusalā dhammā parihāyanti, kusalā dhammā <pb ed="T" n="2.0503"/> abhivaḍḍhanti; evarūpo kho, mahārāja, kāyasamācāro anopārambho samaṇehi brāhmaṇehi viññūhī’’ti|</p>

<p rend="bodytext">‘‘katamo pana, bhante ānanda, vacīsamācāro…pe.… manosamācāro anopārambho samaṇehi brāhmaṇehi viññūhī’’ti? ‘‘yo kho, mahārāja, manosamācāro kusalo’’|</p>

<p rend="bodytext">‘‘katamo <pb ed="V" n="2.0326"/><pb ed="P" n="2.0116"/> pana, bhante, manosamācāro kusalo’’? ‘‘yo kho, mahārāja, manosamācāro anavajjo’’|</p>

<p rend="bodytext">‘‘katamo pana, bhante, manosamācāro anavajjo’’? ‘‘yo kho, mahārāja, manosamācāro abyābajjho’’|</p>

<p rend="bodytext">‘‘katamo pana, bhante, manosamācāro abyābajjho’’? ‘‘yo kho, mahārāja, manosamācāro sukhavipāko’’|</p>

<p rend="bodytext">‘‘katamo pana, bhante, manosamācāro sukhavipāko’’? ‘‘yo kho, mahārāja, manosamācāro nevattabyābādhāyapi saṃvattati, na parabyābādhāyapi saṃvattati, na ubhayabyābādhāyapi saṃvattati| tassa akusalā dhammā parihāyanti, kusalā dhammā abhivaḍḍhanti| evarūpo kho, mahārāja, manosamācāro anopārambho samaṇehi brāhmaṇehi viññūhī’’ti|</p>

<p rend="bodytext">‘‘kiṃ pana, bhante ānanda, so bhagavā sabbesaṃyeva kusalānaṃ dhammānaṃ upasampadaṃ vaṇṇetī’’ti? ‘‘sabbākusaladhammapahīno kho, mahārāja, tathāgato kusaladhammasamannāgato’’ti|</p>

<p rend="bodytext" n="362"><hi rend="paranum">362</hi><hi rend="dot">.</hi> ‘‘acchariyaṃ<pb ed="M" n="2.0319"/>, bhante, abbhutaṃ, bhante! yāva subhāsitaṃ cidaṃ <note>subhāsitamidaṃ (sī.)</note>, bhante, āyasmatā ānandena| iminā ca mayaṃ, bhante, āyasmato ānandassa subhāsitena attamanābhiraddhā| evaṃ attamanābhiraddhā ca mayaṃ<pb ed="T" n="2.0504"/>, bhante, āyasmato ānandassa subhāsitena| sace, bhante, āyasmato ānandassa hatthiratanaṃ kappeyya, hatthiratanampi mayaṃ āyasmato ānandassa dadeyyāma| sace, bhante, āyasmato ānandassa assaratanaṃ kappeyya, assaratanampi mayaṃ āyasmato ānandassa dadeyyāma| sace, bhante, āyasmato ānandassa gāmavaraṃ kappeyya, gāmavarampi mayaṃ āyasmato ānandassa dadeyyāma| api ca, bhante, mayampetaṃ <note>mayameva taṃ (sī.), mayampanetaṃ (syā. kaṃ.)</note> jānāma – ‘netaṃ āyasmato ānandassa kappatī’ti| ayaṃ me, bhante, bāhitikā raññā māgadhena ajātasattunā vedehiputtena vatthanāḷiyā <note>chattanāḷiyā (syā. kaṃ. pī.)</note> pakkhipitvā pahitā soḷasasamā āyāmena, aṭṭhasamā vitthārena<pb ed="V" n="2.0327"/>| taṃ, bhante, āyasmā ānando paṭiggaṇhātu anukampaṃ upādāyā’’ti| ‘‘alaṃ, mahārāja, paripuṇṇaṃ me ticīvara’’nti|</p>

<p rend="bodytext">‘‘ayaṃ<pb ed="P" n="2.0117"/>, bhante, aciravatī nadī diṭṭhā āyasmatā ceva ānandena amhehi ca| yadā uparipabbate mahāmegho abhippavuṭṭho hoti, athāyaṃ aciravatī nadī ubhato kūlāni saṃvissandantī gacchati; evameva kho, bhante, āyasmā ānando imāya bāhitikāya attano ticīvaraṃ karissati| yaṃ panāyasmato ānandassa purāṇaṃ ticīvaraṃ taṃ sabrahmacārīhi saṃvibhajissati| evāyaṃ amhākaṃ dakkhiṇā saṃvissandantī maññe gamissati| paṭiggaṇhātu, bhante, āyasmā ānando bāhitika’’nti| paṭiggahesi kho āyasmā ānando <pb ed="T" n="2.0505"/> bāhitikaṃ|</p>

<p rend="bodytext">atha kho rājā pasenadi kosalo āyasmantaṃ ānandaṃ etadavoca – ‘‘handa ca dāni mayaṃ, bhante ānanda, gacchāma; bahukiccā mayaṃ bahukaraṇīyā’’ti| ‘‘yassadāni tvaṃ, mahārāja, kālaṃ maññasī’’ti| atha kho rājā pasenadi kosalo āyasmato ānandassa bhāsitaṃ abhinanditvā anumoditvā uṭṭhāyāsanā āyasmantaṃ ānandaṃ abhivādetvā padakkhiṇaṃ katvā pakkāmi|</p>

<p rend="bodytext" n="363"><hi rend="paranum">363</hi><hi rend="dot">.</hi> atha <pb ed="M" n="2.0320"/> kho āyasmā ānando acirapakkantassa rañño pasenadissa kosalassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi| ekamantaṃ nisinno kho āyasmā ānando yāvatako ahosi raññā pasenadinā kosalena saddhiṃ kathāsallāpo taṃ sabbaṃ bhagavato ārocesi| tañca bāhitikaṃ bhagavato pādāsi| atha kho bhagavā bhikkhū āmantesi – ‘‘lābhā, bhikkhave, rañño pasenadissa kosalassa, suladdhalābhā, bhikkhave, rañño pasenadissa kosalassa; yaṃ rājā pasenadi kosalo labhati ānandaṃ dassanāya, labhati payirupāsanāyā’’ti|</p>

<p rend="bodytext">idamavoca bhagavā| attamanā te bhikkhū bhagavato bhāsitaṃ abhinandunti|</p>

<p rend="centre">bāhitikasuttaṃ niṭṭhitaṃ aṭṭhamaṃ|</p>

</xml>