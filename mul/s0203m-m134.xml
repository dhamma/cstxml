<xml src="s0203m-m134.xml">
<sutra id="m134"/>
<p rend="subhead">4. lomasakaṅgiyabhaddekarattasuttaṃ</p>

<p rend="bodytext" n="286"><hi rend="paranum">286</hi><hi rend="dot">.</hi> evaṃ <pb ed="T" n="3.0369"/><pb ed="M" n="3.0240"/><pb ed="V" n="3.0245"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tena kho pana samayena āyasmā lomasakaṅgiyo <note>lomasakakaṅgiyo (ṭīkā)</note> sakkesu viharati kapilavatthusmiṃ nigrodhārāme| atha kho candano devaputto abhikkantāya rattiyā abhikkantavaṇṇo kevalakappaṃ nigrodhārāmaṃ obhāsetvā yenāyasmā lomasakaṅgiyo tenupasaṅkami; upasaṅkamitvā ekamantaṃ aṭṭhāsi| ekamantaṃ ṭhito kho candano devaputto āyasmantaṃ lomasakaṅgiyaṃ etadavoca – ‘‘dhāresi tvaṃ, bhikkhu, bhaddekarattassa uddesañca vibhaṅgañcā’’ti? ‘‘na <pb ed="P" n="3.0200"/> kho ahaṃ, āvuso, dhāremi bhaddekarattassa uddesañca vibhaṅgañca| tvaṃ panāvuso, dhāresi bhaddekarattassa uddesañca vibhaṅgañcā’’ti? ‘‘ahampi kho, bhikkhu, na dhāremi bhaddekarattassa uddesañca vibhaṅgañca| dhāresi pana tvaṃ, bhikkhu, bhaddekarattiyo gāthā’’ti? ‘‘na kho ahaṃ, āvuso, dhāremi bhaddekarattiyo gāthā| tvaṃ panāvuso, dhāresi bhaddekarattiyo gāthā’’ti? ‘‘dhāremi kho ahaṃ, bhikkhu, bhaddekarattiyo gāthā’’ti| ‘‘yathā kathaṃ pana tvaṃ, āvuso, dhāresi bhaddekarattiyo gāthā’’ti? ‘‘ekamidaṃ, bhikkhu, samayaṃ bhagavā devesu tāvatiṃsesu viharati pāricchattakamūle paṇḍukambalasilāyaṃ| tatra bhagavā devānaṃ tāvatiṃsānaṃ <pb ed="T" n="3.0370"/> bhaddekarattassa uddesañca vibhaṅgañca abhāsi –</p>

<p rend="gatha1">‘‘atītaṃ nānvāgameyya, nappaṭikaṅkhe anāgataṃ|</p>

<p rend="gathalast">yadatītaṃ pahīnaṃ taṃ, appattañca anāgataṃ||</p>

<p rend="gatha1">‘‘paccuppannañca yo dhammaṃ, tattha tattha vipassati|</p>

<p rend="gathalast">asaṃhīraṃ asaṃkuppaṃ, taṃ vidvā manubrūhaye||</p>

<p rend="gatha1">‘‘ajjeva kiccamātappaṃ, ko jaññā maraṇaṃ suve|</p>

<p rend="gathalast">na hi no saṅgaraṃ tena, mahāsenena maccunā||</p>

<p rend="gatha1">‘‘evaṃ <pb ed="V" n="3.0246"/> vihāriṃ ātāpiṃ, ahorattamatanditaṃ|</p>

<p rend="gathalast">taṃ ve bhaddekarattoti, santo ācikkhate munī’’ti||</p>

<p rend="bodytext">‘‘evaṃ kho ahaṃ, bhikkhu, dhāremi bhaddekarattiyo gāthā| uggaṇhāhi tvaṃ, bhikkhu, bhaddekarattassa uddesañca vibhaṅgañca; pariyāpuṇāhi tvaṃ<pb ed="M" n="3.0241"/>, bhikkhu, bhaddekarattassa uddesañca vibhaṅgañca; dhārehi tvaṃ, bhikkhu, bhaddekarattassa uddesañca vibhaṅgañca| atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako’’ti| idamavoca candano devaputto| idaṃ vatvā tatthevantaradhāyi|</p>

<p rend="bodytext" n="287"><hi rend="paranum">287</hi><hi rend="dot">.</hi> atha kho āyasmā lomasakaṅgiyo tassā rattiyā accayena senāsanaṃ saṃsāmetvā pattacīvaramādāya yena sāvatthi tena <pb ed="P" n="3.0201"/> cārikaṃ pakkāmi| anupubbena cārikaṃ caramāno yena sāvatthi jetavanaṃ anāthapiṇḍikassa ārāmo yena bhagavā tenupasaṅkami; upasaṅkamitvā bhagavantaṃ <pb ed="T" n="3.0371"/> abhivādetvā ekamantaṃ nisīdi| ekamantaṃ nisinno kho āyasmā lomasakaṅgiyo bhagavantaṃ etadavoca –</p>

<p rend="bodytext">‘‘ekamidāhaṃ, bhante, samayaṃ sakkesu viharāmi kapilavatthusmiṃ nigrodhārāme| atha kho, bhante, aññataro devaputto abhikkantāya rattiyā abhikkantavaṇṇo kevalakappaṃ nigrodhārāmaṃ obhāsetvā yenāhaṃ tenupasaṅkami; upasaṅkamitvā ekamantaṃ aṭṭhāsi| ekamantaṃ ṭhito kho, bhante, so devaputto maṃ etadavoca – ‘dhāresi tvaṃ, bhikkhu, bhaddekarattassa uddesañca vibhaṅgañcā’ti? evaṃ vutte ahaṃ, bhante, taṃ devaputtaṃ etadavocaṃ – ‘na kho ahaṃ, āvuso, dhāremi bhaddekarattassa uddesañca vibhaṅgañca| tvaṃ panāvuso, dhāresi bhaddekarattassa uddesañca vibhaṅgañcā’ti? ‘ahampi kho, bhikkhu, na dhāremi bhaddekarattassa uddesañca vibhaṅgañca| dhāresi pana tvaṃ, bhikkhu, bhaddekarattiyo gāthā’ti? ‘na kho ahaṃ, āvuso, dhāremi bhaddekarattiyo gāthā| tvaṃ panāvuso, dhāresi bhaddekarattiyo gāthā’ti? ‘dhāremi kho ahaṃ, bhikkhu, bhaddekarattiyo gāthā’ti| ‘yathā kathaṃ pana tvaṃ, āvuso, dhāresi bhaddekarattiyo gāthā’ti? ekamidaṃ, bhikkhu, samayaṃ bhagavā devesu tāvatiṃsesu viharati pāricchattakamūle paṇḍukambalasilāyaṃ<pb ed="V" n="3.0247"/>| tatra kho bhagavā devānaṃ tāvatiṃsānaṃ bhaddekarattassa uddesañca vibhaṅgañca abhāsi –</p>

<p rend="gatha1">‘‘atītaṃ nānvāgameyya…pe.…</p>

<p rend="gathalast">taṃ ve bhaddekarattoti, santo ācikkhate munī’’ti||</p>

<p rend="bodytext">‘‘evaṃ <pb ed="T" n="3.0372"/> kho ahaṃ, bhikkhu, dhāremi bhaddekarattiyo gāthā| uggaṇhāhi tvaṃ, bhikkhu, bhaddekarattassa uddesañca vibhaṅgañca; pariyāpuṇāhi tvaṃ, bhikkhu, bhaddekarattassa <pb ed="M" n="3.0242"/> uddesañca vibhaṅgañca; dhārehi tvaṃ, bhikkhu, bhaddekarattassa uddesañca vibhaṅgañca| atthasaṃhito, bhikkhu, bhaddekarattassa uddeso ca vibhaṅgo ca ādibrahmacariyako’ti| idamavoca, bhante, so devaputto; idaṃ vatvā tatthevantaradhāyi| sādhu me, bhante, bhagavā bhaddekarattassa uddesañca vibhaṅgañca desetū’’ti|</p>

<p rend="bodytext" n="288"><hi rend="paranum">288</hi><hi rend="dot">.</hi> ‘‘jānāsi pana tvaṃ, bhikkhu, taṃ devaputta’’nti? ‘‘na kho ahaṃ, bhante, jānāmi taṃ devaputta’’nti| ‘‘candano nāma so, bhikkhu, devaputto| candano, bhikkhu, devaputto aṭṭhiṃ katvā <note>aṭṭhikatvā (sī. syā. kaṃ. pī.)</note> manasikatvā sabbacetasā <note>sabbaṃ cetaso (sī. syā. kaṃ. pī.), sabbaṃ cetasā (ka.)</note> samannāharitvā ohitasoto dhammaṃ suṇāti| tena hi, bhikkhu, suṇāhi, sādhukaṃ manasi karohi; bhāsissāmī’’ti| ‘‘evaṃ, bhante’’ti kho āyasmā lomasakaṅgiyo bhagavato paccassosi| bhagavā etadavoca –</p>

<p rend="gatha1">‘‘atītaṃ <pb ed="V" n="3.0248"/> nānvāgameyya, nappaṭikaṅkhe anāgataṃ|</p>

<p rend="gathalast">yadatītaṃ pahīnaṃ taṃ, appattañca anāgataṃ||</p>

<p rend="gatha1">‘‘paccuppannañca yo dhammaṃ, tattha tattha vipassati|</p>

<p rend="gathalast">asaṃhīraṃ asaṃkuppaṃ, taṃ vidvā manubrūhaye||</p>

<p rend="gatha1">‘‘ajjeva kiccamātappaṃ, ko jaññā maraṇaṃ suve|</p>

<p rend="gathalast">na <pb ed="T" n="3.0373"/> hi no saṅgaraṃ tena, mahāsenena maccunā|</p>

<p rend="gatha1">‘‘evaṃ vihāriṃ ātāpiṃ, ahorattamatanditaṃ|</p>

<p rend="gathalast">taṃ ve bhaddekarattoti, santo ācikkhate muni’’||</p>

<p rend="bodytext">‘‘kathañca, bhikkhu, atītaṃ anvāgameti…pe.… evaṃ kho, bhikkhu, atītaṃ anvāgameti| kathañca<pb ed="P" n="3.0202"/>, bhikkhu, atītaṃ nānvāgameti…pe.… evaṃ kho, bhikkhu, atītaṃ nānvāgameti| kathañca, bhikkhu, anāgataṃ paṭikaṅkhati…pe.… evaṃ kho, bhikkhu, anāgataṃ paṭikaṅkhati| kathañca, bhikkhu, anāgataṃ nappaṭikaṅkhati…pe.… <pb ed="T" n="3.0374"/> evaṃ kho, bhikkhu, anāgataṃ nappaṭikaṅkhati| kathañca, bhikkhu, paccuppannesu dhammesu saṃhīrati…pe.… evaṃ kho, bhikkhu, paccuppannesu dhammesu saṃhīrati| kathañca, bhikkhu, paccuppannesu dhammesu na saṃhīrati…pe.… evaṃ kho, bhikkhu, paccuppannesu dhammesu na saṃhīrati|</p>

<p rend="gatha1">‘‘atītaṃ <pb ed="T" n="3.0375"/> nānvāgameyya, nappaṭikaṅkhe anāgataṃ|</p>

<p rend="gathalast">yadatītaṃ pahīnaṃ taṃ, appattañca anāgataṃ||</p>

<p rend="gatha1">‘‘paccuppannañca <pb ed="M" n="3.0243"/> yo dhammaṃ, tattha tattha vipassati|</p>

<p rend="gathalast">asaṃhīraṃ asaṃkuppaṃ, taṃ vidvā manubrūhaye||</p>

<p rend="gatha1">‘‘ajjeva <pb ed="V" n="3.0249"/> kiccamātappaṃ, ko jaññā maraṇaṃ suve|</p>

<p rend="gathalast">na hi no saṅgaraṃ tena, mahāsenena maccunā||</p>

<p rend="gatha1">‘‘evaṃ vihāriṃ ātāpiṃ, ahorattamatanditaṃ|</p>

<p rend="gathalast">taṃ ve bhaddekarattoti, santo ācikkhate munī’’ti||</p>

<p rend="bodytext">idamavoca bhagavā| attamano āyasmā lomasakaṅgiyo bhagavato bhāsitaṃ abhinandīti|</p>

<p rend="centre">lomasakaṅgiyabhaddekarattasuttaṃ niṭṭhitaṃ catutthaṃ|</p>

</xml>