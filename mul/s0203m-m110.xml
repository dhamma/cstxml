<xml src="s0203m-m110.xml">
<sutra id="m110"/>
<p rend="subhead">10. cūḷapuṇṇamasuttaṃ</p>

<p rend="bodytext" n="91"><hi rend="paranum">91</hi><hi rend="dot">.</hi> evaṃ <pb ed="T" n="3.0109"/><pb ed="V" n="3.0069"/> me sutaṃ – ekaṃ samayaṃ bhagavā sāvatthiyaṃ viharati pubbārāme migāramātupāsāde| tena kho pana samayena bhagavā tadahuposathe pannarase puṇṇāya puṇṇamāya <pb ed="P" n="3.0021"/> rattiyā bhikkhusaṅghaparivuto abbhokāse nisinno hoti| atha kho bhagavā tuṇhībhūtaṃ tuṇhībhūtaṃ bhikkhusaṅghaṃ anuviloketvā bhikkhū āmantesi – ‘‘jāneyya nu kho, bhikkhave, asappuriso asappurisaṃ – ‘asappuriso ayaṃ bhava’’’nti? ‘‘no hetaṃ, bhante’’| ‘‘sādhu, bhikkhave; aṭṭhānametaṃ, bhikkhave, anavakāso <pb ed="M" n="3.0071"/> yaṃ asappuriso asappurisaṃ jāneyya – ‘asappuriso ayaṃ bhava’nti| jāneyya pana, bhikkhave, asappuriso sappurisaṃ – ‘sappuriso ayaṃ bhava’’’nti? ‘‘no hetaṃ, bhante’’| ‘‘sādhu, bhikkhave; etampi kho, bhikkhave, aṭṭhānaṃ anavakāso yaṃ asappuriso sappurisaṃ jāneyya – ‘sappuriso ayaṃ bhava’nti| asappuriso, bhikkhave, assaddhammasamannāgato hoti, asappurisabhatti <note>asappurisabhattī (sabbattha)</note> hoti, asappurisacintī hoti, asappurisamantī hoti, asappurisavāco hoti, asappurisakammanto hoti, asappurisadiṭṭhi <note>asappurisadiṭṭhī (sabbattha)</note> hoti; asappurisadānaṃ deti’’|</p>

<p rend="bodytext">‘‘kathañca, bhikkhave, asappuriso assaddhammasamannāgato hoti? idha, bhikkhave, asappuriso assaddho hoti, ahiriko hoti, anottappī hoti, appassuto hoti<pb ed="T" n="3.0110"/>, kusīto hoti, muṭṭhassati hoti, duppañño hoti| evaṃ kho, bhikkhave, asappuriso assaddhammasamannāgato hoti|</p>

<p rend="bodytext">‘‘kathañca, bhikkhave, asappuriso asappurisabhatti hoti? idha, bhikkhave, asappurisassa ye te samaṇabrāhmaṇā assaddhā ahirikā anottappino appassutā kusītā muṭṭhassatino duppaññā tyāssa mittā honti te sahāyā| evaṃ kho, bhikkhave, asappuriso asappurisabhatti hoti|</p>

<p rend="bodytext">‘‘kathañca, bhikkhave, asappuriso asappurisacintī hoti? idha, bhikkhave, asappuriso <pb ed="V" n="3.0070"/> attabyābādhāyapi ceteti, parabyābādhāyapi ceteti, ubhayabyābādhāyapi ceteti| evaṃ kho, bhikkhave, asappuriso asappurisacintī hoti|</p>

<p rend="bodytext">‘‘kathañca, bhikkhave, asappuriso asappurisamantī hoti? idha, bhikkhave, asappuriso attabyābādhāyapi manteti, parabyābādhāyapi manteti, ubhayabyābādhāyapi <pb ed="P" n="3.0022"/> manteti| evaṃ kho, bhikkhave, asappuriso asappurisamantī hoti|</p>

<p rend="bodytext">‘‘kathañca, bhikkhave, asappuriso asappurisavāco hoti? idha, bhikkhave, asappuriso musāvādī hoti, pisuṇavāco hoti, pharusavāco hoti<pb ed="M" n="3.0072"/>, samphappalāpī hoti| evaṃ kho, bhikkhave, asappuriso asappurisavāco hoti|</p>

<p rend="bodytext">‘‘kathañca, bhikkhave, asappuriso asappurisakammanto hoti? idha<pb ed="T" n="3.0111"/>, bhikkhave, asappuriso pāṇātipātī hoti, adinnādāyī hoti, kāmesumicchācārī hoti| evaṃ kho, bhikkhave, asappuriso asappurisakammanto hoti|</p>

<p rend="bodytext">‘‘kathañca, bhikkhave, asappuriso asappurisadiṭṭhi hoti? idha, bhikkhave, asappuriso evaṃdiṭṭhi <note>evaṃdiṭṭhī (sī. pī.), evaṃdiṭṭhiko (syā. kaṃ.)</note> hoti – ‘natthi dinnaṃ, natthi yiṭṭhaṃ, natthi hutaṃ, natthi sukatadukkaṭānaṃ <note>sukkaṭadukkaṭānaṃ (sī. pī.)</note> kammānaṃ phalaṃ vipāko, natthi ayaṃ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā <note>samaggatā (ka.)</note> sammāpaṭipannā, ye imañca lokaṃ parañca lokaṃ sayaṃ abhiññā sacchikatvā pavedentī’ti| evaṃ kho, bhikkhave, asappuriso asappurisadiṭṭhi hoti|</p>

<p rend="bodytext">‘‘kathañca, bhikkhave, asappuriso asappurisadānaṃ deti? idha, bhikkhave, asappuriso asakkaccaṃ dānaṃ deti, asahatthā dānaṃ deti, acittīkatvā dānaṃ deti, apaviṭṭhaṃ dānaṃ deti anāgamanadiṭṭhiko dānaṃ deti| evaṃ kho, bhikkhave, asappuriso asappurisadānaṃ deti|</p>

<p rend="bodytext">‘‘so, bhikkhave, asappuriso evaṃ assaddhammasamannāgato, evaṃ asappurisabhatti, evaṃ asappurisacintī, evaṃ asappurisamantī, evaṃ asappurisavāco, evaṃ asappurisakammanto, evaṃ <pb ed="V" n="3.0071"/> asappurisadiṭṭhi; evaṃ asappurisadānaṃ datvā kāyassa bhedā paraṃ maraṇā yā asappurisānaṃ gati <pb ed="T" n="3.0112"/> tattha upapajjati| kā ca, bhikkhave, asappurisānaṃ gati? nirayo vā tiracchānayoni vā|</p>

<p rend="bodytext" n="92"><hi rend="paranum">92</hi><hi rend="dot">.</hi> ‘‘jāneyya nu kho, bhikkhave, sappuriso sappurisaṃ – ‘sappuriso ayaṃ bhava’’’nti? ‘‘evaṃ<pb ed="P" n="3.0023"/>, bhante’’| ‘‘sādhu, bhikkhave; ṭhānametaṃ, bhikkhave, vijjati yaṃ sappuriso sappurisaṃ jāneyya – ‘sappuriso ayaṃ bhava’nti| jāneyya pana, bhikkhave, sappuriso asappurisaṃ – ‘asappuriso ayaṃ bhava’’’nti? ‘‘evaṃ, bhante’’| ‘‘sādhu, bhikkhave; etampi kho, bhikkhave, ṭhānaṃ vijjati yaṃ sappuriso asappurisaṃ jāneyya – ‘asappuriso ayaṃ bhava’nti| sappuriso, bhikkhave, saddhammasamannāgato hoti, sappurisabhatti hoti, sappurisacintī <pb ed="M" n="3.0073"/> hoti, sappurisamantī hoti, sappurisavāco hoti, sappurisakammanto hoti, sappurisadiṭṭhi hoti; sappurisadānaṃ deti’’|</p>

<p rend="bodytext">‘‘kathañca, bhikkhave, sappuriso saddhammasamannāgato hoti? idha, bhikkhave, sappuriso saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti| evaṃ kho, bhikkhave, sappuriso saddhammasamannāgato hoti|</p>

<p rend="bodytext">‘‘kathañca, bhikkhave, sappuriso sappurisabhatti hoti? idha, bhikkhave, sappurisassa ye te samaṇabrāhmaṇā saddhā hirimanto ottappino bahussutā āraddhavīriyā upaṭṭhitassatino paññavanto tyāssa mittā honti, te sahāyā| evaṃ kho, bhikkhave, sappuriso sappurisabhatti <pb ed="T" n="3.0113"/> hoti|</p>

<p rend="bodytext">‘‘kathañca, bhikkhave, sappuriso sappurisacintī hoti? idha, bhikkhave, sappuriso nevattabyābādhāya ceteti, na parabyābādhāya ceteti, na ubhayabyābādhāya ceteti| evaṃ kho, bhikkhave, sappuriso sappurisacintī hoti|</p>

<p rend="bodytext">‘‘kathañca, bhikkhave, sappuriso sappurisamantī hoti? idha, bhikkhave, sappuriso nevattabyābādhāya <pb ed="V" n="3.0072"/> manteti, na parabyābādhāya manteti, na ubhayabyābādhāya manteti| evaṃ kho, bhikkhave, sappuriso sappurisamantī hoti|</p>

<p rend="bodytext">‘‘kathañca, bhikkhave, sappuriso sappurisavāco hoti? idha, bhikkhave, sappuriso musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti| evaṃ kho, bhikkhave, sappuriso sappurisavāco hoti|</p>

<p rend="bodytext">‘‘kathañca, bhikkhave, sappuriso sappurisakammanto hoti? idha, bhikkhave, sappuriso pāṇātipātā paṭivirato hoti, adinnādānā paṭivirato <pb ed="P" n="3.0024"/> hoti, kāmesumicchācārā paṭivirato hoti| evaṃ kho, bhikkhave, sappuriso sappurisakammanto hoti|</p>

<p rend="bodytext">‘‘kathañca<pb ed="M" n="3.0074"/>, bhikkhave, sappuriso sappurisadiṭṭhi hoti? idha, bhikkhave, sappuriso evaṃdiṭṭhi hoti – ‘atthi dinnaṃ, atthi yiṭṭhaṃ, atthi hutaṃ, atthi sukatadukkaṭānaṃ kammānaṃ phalaṃ vipāko, atthi ayaṃ loko<pb ed="T" n="3.0114"/>, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṃ parañca lokaṃ sayaṃ abhiññā sacchikatvā pavedentī’ti| evaṃ kho, bhikkhave, sappuriso sappurisadiṭṭhi hoti|</p>

<p rend="bodytext">‘‘kathañca, bhikkhave, sappuriso sappurisadānaṃ deti? idha, bhikkhave, sappuriso sakkaccaṃ dānaṃ deti, sahatthā dānaṃ deti, cittīkatvā dānaṃ deti, anapaviṭṭhaṃ dānaṃ deti, āgamanadiṭṭhiko dānaṃ deti| evaṃ kho, bhikkhave, sappuriso sappurisadānaṃ deti|</p>

<p rend="bodytext">‘‘so, bhikkhave, sappuriso evaṃ saddhammasamannāgato, evaṃ sappurisabhatti, evaṃ sappurisacintī, evaṃ sappurisamantī, evaṃ sappurisavāco, evaṃ sappurisakammanto, evaṃ sappurisadiṭṭhi; evaṃ sappurisadānaṃ datvā kāyassa bhedā paraṃ maraṇā yā sappurisānaṃ gati tattha upapajjati| kā ca, bhikkhave, sappurisānaṃ gati? devamahattatā vā manussamahattatā vā’’ti|</p>

<p rend="bodytext">idamavoca <pb ed="V" n="3.0073"/> bhagavā| attamanā te bhikkhū bhagavato bhāsitaṃ abhinandunti|</p>

<p rend="centre">cūḷapuṇṇamasuttaṃ niṭṭhitaṃ dasamaṃ|</p>

<trailer rend="centre">devadahavaggo niṭṭhito paṭhamo|</trailer>
<vaggaend/>

<p rend="bodytext">tassuddānaṃ –</p>

<p rend="gatha1">devadahaṃ pañcattayaṃ, kinti-sāma-sunakkhattaṃ|</p>

<p rend="gathalast">sappāya-gaṇa-gopaka-mahāpuṇṇacūḷapuṇṇañcāti||</p>

</xml>