<xml src="s0202m-m84.xml">

<p rend="subhead"><pgroup id="m84"/><readunit id="m84">4. madhurasuttaṃ</readunit></p>

<p n="317"> evaṃ <pb ed="T" n="2.0429"/><pb ed="V" n="2.0280"/> me sutaṃ – ekaṃ samayaṃ āyasmā mahākaccāno madhurāyaṃ viharati gundāvane| assosi kho rājā mādhuro avantiputto – ‘‘samaṇo khalu, bho, kaccāno madhurāyaṃ <note>mathurāyaṃ (ṭīkā)</note> viharati gundāvane| taṃ kho pana bhavantaṃ kaccānaṃ evaṃ kalyāṇo kittisaddo abbhuggato – ‘paṇḍito viyatto medhāvī bahussuto cittakathī kalyāṇapaṭibhāno vuddho ceva arahā ca’| sādhu kho pana tathārūpānaṃ arahataṃ dassanaṃ hotī’’ti| atha kho rājā mādhuro avantiputto bhadrāni bhadrāni yānāni yojāpetvā bhadraṃ yānaṃ abhiruhitvā bhadrehi bhadrehi yānehi madhurāya niyyāsi mahaccarājānubhāvena āyasmantaṃ mahākaccānaṃ dassanāya| yāvatikā yānassa bhūmi yānena gantvā yānā paccorohitvā pattikova yenāyasmā mahākaccāno tenupasaṅkami; upasaṅkamitvā <pb ed="M" n="2.0271"/> āyasmatā <pb ed="P" n="2.0084"/> mahākaccānena saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ nisīdi| ekamantaṃ nisinno kho rājā mādhuro avantiputto āyasmantaṃ mahākaccānaṃ etadavoca – ‘‘brāhmaṇā, bho kaccāna, evamāhaṃsu – ‘brāhmaṇova seṭṭho vaṇṇo, hīno añño vaṇṇo; brāhmaṇova sukko vaṇṇo, kaṇho añño vaṇṇo; brāhmaṇāva sujjhanti, no abrāhmaṇā; brāhmaṇāva brahmuno puttā orasā mukhato jātā brahmajā brahmanimmitā brahmadāyādā’ti| idha bhavaṃ kaccāno kimakkhāyī’’ti? ‘‘ghosoyeva kho eso, mahārāja, lokasmiṃ – ‘brāhmaṇova seṭṭho vaṇṇo, hīno añño vaṇṇo; brāhmaṇova sukko vaṇṇo, kaṇho añño vaṇṇo; brāhmaṇāva sujjhanti, no abrāhmaṇā; brāhmaṇāva brahmuno puttā orasā mukhato jātā <pb ed="T" n="2.0430"/> brahmajā brahmanimmitā brahmadāyādā’ti| tadamināpetaṃ, mahārāja, pariyāyena veditabbaṃ yathā ghosoyeveso lokasmiṃ – ‘brāhmaṇova seṭṭho vaṇṇo, hīno añño vaṇṇo…pe.… brahmadāyādā’’’ti|</p>

<p n="318"> ‘‘taṃ kiṃ maññasi, mahārāja, khattiyassa cepi ijjheyya dhanena vā dhaññena vā rajatena vā jātarūpena vā khattiyopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… brāhmaṇopissāssa… vessopissāssa… suddopissāssa pubbuṭṭhāyī pacchānipātī <pb ed="V" n="2.0281"/> kiṃkārapaṭissāvī manāpacārī piyavādī’’ti? ‘‘khattiyassa cepi, bho kaccāna, ijjheyya dhanena vā dhaññena vā rajatena vā jātarūpena vā khattiyopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… brāhmaṇopissāssa… vessopissāssa… suddopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti|</p>

<p>‘‘taṃ <pb ed="T" n="2.0431"/> kiṃ maññasi, mahārāja, brāhmaṇassa cepi ijjheyya dhanena vā dhaññena vā rajatena vā jātarūpena vā brāhmaṇopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… vessopissāssa… suddopissāssa <pb ed="P" n="2.0085"/>… khattiyopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti? ‘‘brāhmaṇassa cepi, bho kaccāna, ijjheyya dhanena vā dhaññena vā rajatena vā jātarūpena vā brāhmaṇopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… vessopissāssa… suddopissāssa <pb ed="M" n="2.0272"/>… khattiyopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti|</p>

<p>‘‘taṃ kiṃ maññasi, mahārāja, vessassa cepi ijjheyya dhanena vā dhaññena vā rajatena vā jātarūpena vā vessopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… suddopissāssa… khattiyopissāssa… brāhmaṇopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti? ‘‘vessassa cepi, bho kaccāna, ijjheyya dhanena vā dhaññena vā rajatena vā jātarūpena vā vessopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… suddopissāssa… khattiyopissāssa… brāhmaṇopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti|</p>

<p>‘‘taṃ <pb ed="T" n="2.0432"/> kiṃ maññasi, mahārāja, suddassa cepi ijjheyya dhanena vā dhaññena vā rajatena vā jātarūpena vā suddopissāssa pubbuṭṭhāyī pacchānipātī kiṃkārapaṭissāvī manāpacārī piyavādī… khattiyopissāssa… brāhmaṇopissāssa… vessopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti? ‘‘suddassa cepi, bho kaccāna, ijjheyya dhanena vā dhaññena vā rajatena vā jātarūpena vā suddopissāssa pubbuṭṭhāyī pacchānipātī kiṃkārapaṭissāvī <pb ed="V" n="2.0282"/> manāpacārī piyavādīti… khattiyopissāssa… brāhmaṇopissāssa… vessopissāssa pubbuṭṭhāyī pacchānipātī kiṃkārapaṭissāvī manāpacārī piyavādī’’ti|</p>

<p>‘‘taṃ kiṃ maññasi, mahārāja, yadi evaṃ sante, ime cattāro vaṇṇā samasamā honti no vā? kathaṃ vā te ettha hotī’’ti? ‘‘addhā <pb ed="P" n="2.0086"/> kho, bho kaccāna, evaṃ sante, ime cattāro vaṇṇā samasamā honti| nesaṃ <note>nāsaṃ (sī.), nāhaṃ (syā. kaṃ.)</note> ettha kiñci nānākaraṇaṃ samanupassāmī’’ti| ‘‘imināpi kho etaṃ, mahārāja, pariyāyena veditabbaṃ yathā ghoso yeveso lokasmiṃ – ‘brāhmaṇova seṭṭho vaṇṇo, hīno añño vaṇṇo…pe.… brahmadāyādā’’’ti|</p>

<p n="319"> ‘‘taṃ <pb ed="M" n="2.0273"/> kiṃ maññasi, mahārāja, idhassa khattiyo pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhi <note>micchādiṭṭhī (sabbattha)</note> kāyassa bhedā paraṃ maraṇā apāyaṃ duggatiṃ <pb ed="T" n="2.0433"/> vinipātaṃ nirayaṃ upapajjeyya no vā? kathaṃ vā te ettha hotī’’ti? ‘‘khattiyopi hi, bho kaccāna, pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhi kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya| evaṃ me ettha hoti, evañca pana me etaṃ arahataṃ suta’’nti|</p>

<p>‘‘sādhu sādhu, mahārāja! sādhu kho te etaṃ, mahārāja, evaṃ hoti, sādhu ca pana te etaṃ arahataṃ sutaṃ| taṃ kiṃ maññasi, mahārāja, idhassa brāhmaṇo…pe.… idhassa vesso…pe.… idhassa suddo pāṇātipātī adinnādāyī…pe.… micchādiṭṭhi kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya no vā? kathaṃ vā te ettha hotī’’ti? ‘‘suddopi hi, bho kaccāna, pāṇātipātī adinnādāyī…pe.… micchādiṭṭhi kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya| evaṃ me ettha hoti, evañca pana me etaṃ arahataṃ suta’’nti|</p>

<p>‘‘sādhu sādhu, mahārāja! sādhu kho te etaṃ, mahārāja, evaṃ hoti, sādhu ca pana te etaṃ arahataṃ sutaṃ| taṃ kiṃ maññasi, mahārāja, yadi evaṃ sante, ime cattāro vaṇṇā samasamā <pb ed="V" n="2.0283"/> honti no vā? kathaṃ vā te ettha hotī’’ti? ‘‘addhā <pb ed="P" n="2.0087"/> kho, bho kaccāna, evaṃ sante, ime cattāro vaṇṇā samasamā honti| nesaṃ ettha <pb ed="T" n="2.0434"/> kiñci nānākaraṇaṃ samanupassāmī’’ti| ‘‘imināpi kho etaṃ, mahārāja, pariyāyena veditabbaṃ yathā ghoso yeveso lokasmiṃ – ‘brāhmaṇova seṭṭho vaṇṇo, hīno añño vaṇṇo…pe.… brahmadāyādā’’’ti|</p>

<p n="320"> ‘‘taṃ kiṃ maññasi, mahārāja, idhassa khattiyo pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, pisuṇāya vācāya paṭivirato, pharusāya vācāya paṭivirato, samphappalāpā paṭivirato, anabhijjhālu abyāpannacitto sammādiṭṭhi <pb ed="M" n="2.0274"/> <note>sammādiṭṭhī (syā. kaṃ. pī. ka.)</note> kāyassa bhedā paraṃ maraṇā sugatiṃ saggaṃ lokaṃ upapajjeyya no vā? kathaṃ vā te ettha hotī’’ti? ‘‘khattiyopi hi, bho kaccāna, pāṇātipātā paṭivirato, adinnādānā paṭivirato, kāmesumicchācārā paṭivirato, musāvādā paṭivirato, pisuṇāya vācāya paṭivirato, pharusāya vācāya paṭivirato, samphappalāpā paṭivirato, anabhijjhālu abyāpannacitto sammādiṭṭhi kāyassa bhedā paraṃ maraṇā sugatiṃ saggaṃ lokaṃ upapajjeyya| evaṃ me ettha hoti, evañca pana me etaṃ arahataṃ suta’’nti|</p>

<p>‘‘sādhu sādhu, mahārāja! sādhu kho te etaṃ, mahārāja, evaṃ hoti, sādhu ca pana te etaṃ arahataṃ sutaṃ| taṃ kiṃ maññasi, mahārāja, idhassa brāhmaṇo, idhassa vesso, idhassa suddo pāṇātipātā paṭivirato adinnādānā paṭivirato…pe.… sammādiṭṭhi kāyassa bhedā paraṃ maraṇā sugatiṃ saggaṃ lokaṃ upapajjeyya no vā? kathaṃ vā <pb ed="T" n="2.0435"/> te ettha hotī’’ti? ‘‘suddopi hi, bho kaccāna, pāṇātipātā paṭivirato, adinnādānā paṭivirato…pe.… sammādiṭṭhi kāyassa bhedā paraṃ maraṇā sugatiṃ saggaṃ lokaṃ upapajjeyya| evaṃ me ettha hoti, evañca pana me etaṃ arahataṃ suta’’nti|</p>

<p>‘‘sādhu sādhu, mahārāja! sādhu kho te etaṃ, mahārāja, evaṃ hoti, sādhu ca pana te etaṃ arahataṃ sutaṃ| taṃ kiṃ maññasi, mahārāja, yadi evaṃ sante, ime cattāro vaṇṇā samasamā honti no vā? kathaṃ vā te ettha hotī’’ti? ‘‘addhā <pb ed="P" n="2.0088"/> kho, bho kaccāna, evaṃ sante, ime cattāro vaṇṇā samasamā honti| nesaṃ ettha kiñci nānākaraṇaṃ samanupassāmī’’ti<pb ed="V" n="2.0284"/>| ‘‘imināpi kho etaṃ, mahārāja, pariyāyena veditabbaṃ yathā ghoso yeveso lokasmiṃ – ‘brāhmaṇova seṭṭho vaṇṇo, hīno añño vaṇṇo…pe.… brahmadāyādā’’’ti|</p>

<p n="321"> ‘‘taṃ kiṃ maññasi, mahārāja, idha khattiyo sandhiṃ vā chindeyya, nillopaṃ vā hareyya, ekāgārikaṃ vā kareyya, paripanthe vā tiṭṭheyya, paradāraṃ vā gaccheyya, tañce te purisā gahetvā dasseyyuṃ – ‘ayaṃ te, deva, coro āgucārī| imassa yaṃ icchasi taṃ daṇḍaṃ paṇehī’ti| kinti <pb ed="M" n="2.0275"/> naṃ kareyyāsī’’ti? ‘‘ghāteyyāma vā, bho kaccāna, jāpeyyāma vā pabbājeyyāma vā yathāpaccayaṃ vā kareyyāma| taṃ kissa hetu? yā hissa<pb ed="T" n="2.0436"/>, bho kaccāna, pubbe ‘khattiyo’ti samaññā sāssa antarahitā; corotveva saṅkhyaṃ <note>saṅkhaṃ (sī. syā. kaṃ. pī.)</note> gacchatī’’ti|</p>

<p>‘‘taṃ kiṃ maññasi, mahārāja, idha brāhmaṇo, idha vesso, idha suddo sandhiṃ vā chindeyya, nillopaṃ vā hareyya, ekāgārikaṃ vā kareyya, paripanthe vā tiṭṭheyya, paradāraṃ vā gaccheyya, tañce te purisā gahetvā dasseyyuṃ – ‘ayaṃ te, deva, coro āgucārī| imassa yaṃ icchasi taṃ daṇḍaṃ paṇehī’ti| kinti naṃ kareyyāsī’’ti? ‘‘ghāteyyāma vā, bho kaccāna, jāpeyyāma vā pabbājeyyāma vā yathāpaccayaṃ vā kareyyāma| taṃ kissa hetu? yā hissa, bho kaccāna, pubbe ‘suddo’ti samaññā sāssa antarahitā; corotveva saṅkhyaṃ gacchatī’’ti|</p>

<p>‘‘taṃ kiṃ maññasi, mahārāja, yadi evaṃ sante, ime cattāro vaṇṇā samasamā honti no vā? kathaṃ vā te ettha hotī’’ti? ‘‘addhā kho, bho kaccāna, evaṃ sante, ime cattāro vaṇṇā samasamā honti| nesaṃ ettha kiñci nānākaraṇaṃ samanupassāmī’’ti| ‘‘imināpi kho etaṃ, mahārāja, pariyāyena veditabbaṃ yathā ghoso yeveso lokasmiṃ – ‘brāhmaṇova seṭṭho vaṇṇo, hīno <pb ed="P" n="2.0089"/> añño vaṇṇo…pe.… brahmadāyādā’’’ti|</p>

<p n="322"> ‘‘taṃ kiṃ maññasi, mahārāja, idha khattiyo kesamassuṃ ohāretvā kāsāyāni vatthāni acchādetvā <pb ed="T" n="2.0437"/> agārasmā anagāriyaṃ pabbajito assa virato pāṇātipātā, virato adinnādānā, virato musāvādā, rattūparato, ekabhattiko, brahmacārī, sīlavā, kalyāṇadhammo? kinti naṃ kareyyāsī’’ti? ‘‘abhivādeyyāma vā <note>pi (dī. ni. 1.184, 187 sāmaññaphale)</note>, bho kaccāna, paccuṭṭheyyāma vā āsanena vā <pb ed="V" n="2.0285"/> nimanteyyāma abhinimanteyyāma vā naṃ cīvarapiṇḍapātasenāsanagilānappaccayabhesajjaparikkhārehi dhammikaṃ vā assa rakkhāvaraṇaguttiṃ saṃvidaheyyāma| taṃ kissa hetu? yā hissa, bho kaccāna, pubbe ‘khattiyo’ti samaññā sāssa antarahitā; samaṇotveva saṅkhyaṃ gacchatī’’ti|</p>

<p>‘‘taṃ <pb ed="M" n="2.0276"/> kiṃ maññasi, mahārāja, idha brāhmaṇo, idha vesso, idha suddo kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajito assa virato pāṇātipātā, virato adinnādānā virato musāvādā, rattūparato, ekabhattiko, brahmacārī, sīlavā, kalyāṇadhammo? kinti naṃ kareyyāsī’’ti? ‘‘abhivādeyyāma vā, bho kaccāna, paccuṭṭheyyāma vā āsanena vā nimanteyyāma abhinimanteyyāma vā naṃ cīvarapiṇḍapātasenāsanagilānappaccayabhesajjaparikkhārehi dhammikaṃ vā assa rakkhāvaraṇaguttiṃ saṃvidaheyyāma| taṃ kissa hetu? yā hissa, bho kaccāna, pubbe ‘suddo’ti samaññā sāssa antarahitā; samaṇotveva saṅkhyaṃ gacchatī’’ti|</p>

<p>‘‘taṃ <pb ed="T" n="2.0438"/> kiṃ maññasi, mahārāja, yadi evaṃ sante, ime cattāro vaṇṇā samasamā honti no vā? kathaṃ vā te ettha hotī’’ti? ‘‘addhā kho, bho kaccāna, evaṃ sante, ime cattāro vaṇṇā samasamā honti| nesaṃ ettha kiñci nānākaraṇaṃ samanupassāmī’’ti| ‘‘imināpi kho etaṃ, mahārāja, pariyāyena veditabbaṃ yathā ghoso yeveso lokasmiṃ – ‘brāhmaṇova seṭṭho vaṇṇo, hīno añño vaṇṇo; brāhmaṇova sukko vaṇṇo, kaṇho añño vaṇṇo; brāhmaṇāva sujjhanti, no abrāhmaṇā; brāhmaṇāva brahmuno puttā orasā mukhato jātā brahmajā brahmanimmitā brahmadāyādā’’’ti|</p>

<p n="323"> evaṃ <pb ed="P" n="2.0090"/> vutte, rājā mādhuro avantiputto āyasmantaṃ mahākaccānaṃ etadavoca – ‘‘abhikkantaṃ, bho kaccāna, abhikkantaṃ, bho kaccāna! seyyathāpi, bho kaccāna, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya – ‘cakkhumanto rūpāni dakkhantī’ti; evamevaṃ bhotā kaccānena anekapariyāyena dhammo pakāsito| esāhaṃ bhavantaṃ kaccānaṃ saraṇaṃ gacchāmi dhammañca bhikkhusaṅghañca<pb ed="V" n="2.0286"/>| upāsakaṃ maṃ bhavaṃ kaccāno dhāretu ajjatagge pāṇupetaṃ saraṇaṃ gata’’nti| ‘‘mā kho maṃ tvaṃ, mahārāja, saraṇaṃ agamāsi| tameva tvaṃ <pb ed="T" n="2.0439"/> <note>tametaṃ tvaṃ (syā. kaṃ.), tametaṃ (ka.)</note> bhagavantaṃ saraṇaṃ gaccha yamahaṃ saraṇaṃ gato’’ti| ‘‘kahaṃ pana, bho kaccāna, etarahi so <pb ed="M" n="2.0277"/> bhagavā viharati arahaṃ sammāsambuddho’’ti? ‘‘parinibbuto kho, mahārāja, etarahi so bhagavā arahaṃ sammāsambuddho’’ti| ‘‘sacepi mayaṃ, bho kaccāna, suṇeyyāma taṃ bhagavantaṃ dasasu yojanesu, dasapi mayaṃ yojanāni gaccheyyāma taṃ bhagavantaṃ dassanāya arahantaṃ sammāsambuddhaṃ| sacepi mayaṃ, bho kaccāna, suṇeyyāma taṃ bhagavantaṃ vīsatiyā yojanesu, tiṃsāya yojanesu, cattārīsāya yojanesu, paññāsāya yojanesu, paññāsampi mayaṃ yojanāni gaccheyyāma taṃ bhagavantaṃ dassanāya arahantaṃ sammāsambuddhaṃ| yojanasate cepi mayaṃ bho kaccāna, suṇeyyāma taṃ bhagavantaṃ, yojanasatampi mayaṃ gaccheyyāma taṃ bhagavantaṃ dassanāya arahantaṃ sammāsambuddhaṃ| yato ca, bho kaccāna, parinibbuto so bhagavā, parinibbutampi mayaṃ bhagavantaṃ saraṇaṃ gacchāma dhammañca bhikkhusaṅghañca| upāsakaṃ maṃ bhavaṃ kaccāno dhāretu ajjatagge pāṇupetaṃ saraṇaṃ gata’’nti|</p>

<p rend="centre">madhurasuttaṃ niṭṭhitaṃ catutthaṃ|</p>

</xml>