<xml src="s0203m-m139.xml">

<p rend="subhead"><pgroup id="m139"/><readunit id="m139">9. araṇavibhaṅgasuttaṃ</readunit></p>

<p n="323"> evaṃ <pb ed="T" n="3.0423"/><pb ed="V" n="3.0279"/><pb ed="P" n="3.0230"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tatra kho bhagavā bhikkhū āmantesi ‘‘bhikkhavo’’ti| ‘‘bhadante’’ti te bhikkhū bhagavato paccassosuṃ| bhagavā etadavoca – ‘‘araṇavibhaṅgaṃ vo, bhikkhave, desessāmi| taṃ suṇātha, sādhukaṃ manasi karotha; bhāsissāmī’’ti| ‘‘evaṃ, bhante’’ti kho te bhikkhū bhagavato paccassosuṃ| bhagavā etadavoca –</p>

<p>‘‘na kāmasukhamanuyuñjeyya hīnaṃ gammaṃ pothujjanikaṃ anariyaṃ anatthasaṃhitaṃ, na ca attakilamathānuyogamanuyuñjeyya dukkhaṃ anariyaṃ anatthasaṃhitaṃ| ete kho, bhikkhave <note>ete kho (sī.), ete te (syā. kaṃ. pī.)</note>, ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati| ussādanañca jaññā, apasādanañca jaññā; ussādanañca ñatvā apasādanañca ñatvā nevussādeyya, na apasādeyya <note>nāpasādeyya (sī.)</note>, dhammameva deseyya| sukhavinicchayaṃ jaññā; sukhavinicchayaṃ ñatvā ajjhattaṃ sukhamanuyuñjeyya| rahovādaṃ na bhāseyya, sammukhā na khīṇaṃ <note>nātikhīṇaṃ (syā. kaṃ. ka.)</note> bhaṇe| ataramānova bhāseyya, no taramāno| janapadaniruttiṃ nābhiniveseyya, samaññaṃ nātidhāveyyāti – ayamuddeso araṇavibhaṅgassa|</p>

<p n="324"> ‘‘‘na <pb ed="T" n="3.0424"/> kāmasukhamanuyuñjeyya hīnaṃ gammaṃ pothujjanikaṃ anariyaṃ anatthasaṃhitaṃ, na ca attakilamathānuyogamanuyuñjeyya dukkhaṃ anariyaṃ anatthasaṃhita’nti <pb ed="M" n="3.0274"/> – iti kho panetaṃ vuttaṃ; kiñcetaṃ paṭicca vuttaṃ? yo kāmapaṭisandhisukhino somanassānuyogo hīno gammo pothujjaniko anariyo anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| yo kāmapaṭisandhisukhino somanassānuyogaṃ ananuyogo <pb ed="P" n="3.0231"/> hīnaṃ gammaṃ pothujjanikaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho; sammāpaṭipadā| yo attakilamathānuyogo dukkho anariyo anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| yo attakilamathānuyogaṃ ananuyogo dukkhaṃ anariyaṃ anatthasaṃhitaṃ, adukkho eso dhammo anupaghāto <pb ed="V" n="3.0280"/> anupāyāso apariḷāho; sammāpaṭipadā| ‘na kāmasukhamanuyuñjeyya hīnaṃ gammaṃ pothujjanikaṃ anariyaṃ anatthasaṃhitaṃ, na ca attakilamathānuyogaṃ anuyuñjeyya dukkhaṃ anariyaṃ anatthasaṃhita’nti – iti yaṃ taṃ vuttaṃ idametaṃ paṭicca vuttaṃ|</p>

<p n="325"> ‘‘‘ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti – iti kho panetaṃ vuttaṃ| kiñcetaṃ paṭicca vuttaṃ? ayameva ariyo aṭṭhaṅgiko maggo, seyyathidaṃ – sammādiṭṭhi<pb ed="T" n="3.0425"/>, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi| ‘ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti – iti yaṃ taṃ vuttaṃ, idametaṃ paṭicca vuttaṃ|</p>

<p n="326"> ‘‘‘ussādanañca jaññā, apasādanañca jaññā; ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti – iti kho panetaṃ vuttaṃ| kiñcetaṃ paṭicca vuttaṃ? kathañca, bhikkhave, ussādanā ca hoti apasādanā ca, no ca dhammadesanā? ‘ye kāmapaṭisandhisukhino somanassānuyogaṃ anuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te sadukkhā supaghātā supāyāsā sapariḷāhā micchāpaṭipannā’ti – iti vadaṃ <note>iti paraṃ (ka.)</note> ittheke apasādeti|</p>

<p>‘‘‘ye <pb ed="M" n="3.0275"/> kāmapaṭisandhisukhino somanassānuyogaṃ ananuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti – iti vadaṃ ittheke ussādeti|</p>

<p>‘‘‘ye attakilamathānuyogaṃ anuyuttā dukkhaṃ anariyaṃ anatthasaṃhitaṃ, sabbe te sadukkhā <pb ed="P" n="3.0232"/> supaghātā supāyāsā sapariḷāhā micchāpaṭipannā’ti – iti vadaṃ ittheke apasādeti|</p>

<p>‘‘‘ye attakilamathānuyogaṃ ananuyuttā dukkhaṃ anariyaṃ anatthasaṃhitaṃ, sabbe te adukkhā <pb ed="V" n="3.0281"/> anupaghātā anupāyāsā apariḷāhā sammāpaṭipannā’ti <pb ed="T" n="3.0426"/> – iti vadaṃ ittheke ussādeti|</p>

<p>‘‘‘yesaṃ kesañci bhavasaṃyojanaṃ appahīnaṃ, sabbe te sadukkhā supaghātā supāyāsā sapariḷāhā micchāpaṭipannā’ti – iti vadaṃ ittheke apasādeti|</p>

<p>‘‘‘yesaṃ kesañci bhavasaṃyojanaṃ pahīnaṃ, sabbe te adukkhā anupaghātā anupāyāsā apariḷāhā sammāpaṭipannā’ti – iti vadaṃ ittheke ussādeti| evaṃ kho, bhikkhave, ussādanā ca hoti apasādanā ca, no ca dhammadesanā|</p>

<p n="327"> ‘‘kathañca, bhikkhave, nevussādanā hoti na apasādanā, dhammadesanā ca <note>dhammadesanāva (syā. kaṃ.)</note>? ‘ye kāmapaṭisandhisukhino somanassānuyogaṃ anuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te sadukkhā supaghātā supāyāsā sapariḷāhā micchāpaṭipannā’ti – na evamāha| ‘anuyogo ca kho, sadukkho eso dhammo supaghāto supāyāso sapariḷāho; micchāpaṭipadā’ti – iti vadaṃ dhammameva deseti|</p>

<p>‘‘‘ye kāmapaṭisandhisukhino somanassānuyogaṃ ananuyuttā hīnaṃ gammaṃ pothujjanikaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti – na evamāha| ‘ananuyogo ca kho, adukkho eso dhammo anupaghāto anupāyāso apariḷāho; sammāpaṭipadā’ti – iti vadaṃ dhammameva deseti|</p>

<p>‘‘‘ye <pb ed="M" n="3.0276"/> attakilamathānuyogaṃ anuyuttā dukkhaṃ anariyaṃ anatthasaṃhitaṃ, sabbe te sadukkhā supaghātā supāyāsā sapariḷāhā micchāpaṭipannā’ti – na evamāha| ‘anuyogo ca kho<pb ed="T" n="3.0427"/>, sadukkho eso dhammo supaghāto supāyāso sapariḷāho; micchāpaṭipadā’ti – iti vadaṃ dhammameva deseti|</p>

<p>‘‘‘ye attakilamathānuyogaṃ ananuyuttā dukkhaṃ anariyaṃ anatthasaṃhitaṃ, sabbe te adukkhā anupaghātā anupāyāsā apariḷāhā sammāpaṭipannā’ti – na evamāha| ‘ananuyogo ca kho, adukkho eso dhammo anupaghāto anupāyāso apariḷāho; sammāpaṭipadā’ti – iti vadaṃ dhammameva deseti|</p>

<p>‘‘‘yesaṃ <pb ed="V" n="3.0282"/> kesañci bhavasaṃyojanaṃ appahīnaṃ, sabbe te sadukkhā supaghātā supāyāsā sapariḷāhā micchāpaṭipannā’ti – na evamāha<pb ed="P" n="3.0233"/>| ‘bhavasaṃyojane ca kho appahīne bhavopi appahīno hotī’ti – iti vadaṃ dhammameva deseti|</p>

<p>‘‘‘yesaṃ kesañci bhavasaṃyojanaṃ pahīnaṃ, sabbe te adukkhā anupaghātā anupāyāsā apariḷāhā sammāpaṭipannā’ti – na evamāha| ‘bhavasaṃyojane ca kho pahīne bhavopi pahīno hotī’ti – iti vadaṃ dhammameva deseti| evaṃ kho, bhikkhave, nevussādanā hoti na apasādanā, dhammadesanā ca| ‘ussādanañca jaññā, apasādanañca jaññā; ussādanañca ñatvā apasādanañca ñatvā nevussādeyya, na apasādeyya, dhammameva deseyyā’ti – iti yaṃ taṃ vuttaṃ idametaṃ paṭicca vuttaṃ|</p>

<p n="328"> ‘‘‘sukhavinicchayaṃ jaññā; sukhavinicchayaṃ ñatvā ajjhattaṃ sukhamanuyuñjeyyā’ti – iti kho panetaṃ vuttaṃ| kiñcetaṃ paṭicca vuttaṃ? pañcime, bhikkhave, kāmaguṇā| katame pañca? cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā, sotaviññeyyā <pb ed="T" n="3.0428"/> saddā… ghānaviññeyyā gandhā… jivhāviññeyyā rasā… kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā – ime kho, bhikkhave, pañca kāmaguṇā| yaṃ kho, bhikkhave, ime pañca kāmaguṇe paṭicca uppajjati sukhaṃ somanassaṃ idaṃ vuccati kāmasukhaṃ mīḷhasukhaṃ puthujjanasukhaṃ anariyasukhaṃ| ‘na āsevitabbaṃ, na bhāvetabbaṃ, na bahulīkātabbaṃ, bhāyitabbaṃ etassa sukhassā’ti – vadāmi| idha<pb ed="M" n="3.0277"/>, bhikkhave, bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati| vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati| pītiyā ca virāgā upekkhako ca viharati…pe.… tatiyaṃ jhānaṃ… catutthaṃ jhānaṃ upasampajja viharati| idaṃ vuccati nekkhammasukhaṃ pavivekasukhaṃ upasamasukhaṃ sambodhisukhaṃ| ‘āsevitabbaṃ, bhāvetabbaṃ, bahulīkātabbaṃ, na bhāyitabbaṃ etassa sukhassā’ti – vadāmi<pb ed="P" n="3.0234"/>| ‘sukhavinicchayaṃ jaññā<pb ed="V" n="3.0283"/>; sukhavinicchayaṃ ñatvā ajjhattaṃ sukhamanuyuñjeyyā’ti – iti yaṃ taṃ vuttaṃ idametaṃ paṭicca vuttaṃ|</p>

<p n="329"> ‘‘‘rahovādaṃ na bhāseyya, sammukhā na khīṇaṃ bhaṇe’ti – iti kho panetaṃ vuttaṃ| kiñcetaṃ paṭicca vuttaṃ? tatra, bhikkhave, yaṃ jaññā rahovādaṃ abhūtaṃ atacchaṃ anatthasaṃhitaṃ sasakkaṃ <note>sampattaṃ (ka.)</note> taṃ rahovādaṃ na bhāseyya| yampi jaññā rahovādaṃ bhūtaṃ tacchaṃ anatthasaṃhitaṃ tassapi sikkheyya avacanāya| yañca kho jaññā rahovādaṃ <pb ed="T" n="3.0429"/> bhūtaṃ tacchaṃ atthasaṃhitaṃ tatra kālaññū assa tassa rahovādassa vacanāya| tatra, bhikkhave, yaṃ jaññā sammukhā khīṇavādaṃ abhūtaṃ atacchaṃ anatthasaṃhitaṃ sasakkaṃ taṃ sammukhā khīṇavādaṃ na bhāseyya| yampi jaññā sammukhā khīṇavādaṃ bhūtaṃ tacchaṃ anatthasaṃhitaṃ tassapi sikkheyya avacanāya| yañca kho jaññā sammukhā khīṇavādaṃ bhūtaṃ tacchaṃ atthasaṃhitaṃ tatra kālaññū assa tassa sammukhā khīṇavādassa vacanāya| ‘rahovādaṃ na bhāseyya, sammukhā na khīṇaṃ bhaṇe’ti – iti yaṃ taṃ vuttaṃ, idametaṃ paṭicca vuttaṃ|</p>

<p n="330"> ‘‘‘ataramānova bhāseyya no taramāno’ti – iti kho panetaṃ vuttaṃ| kiñcetaṃ paṭicca vuttaṃ? tatra, bhikkhave, taramānassa bhāsato kāyopi kilamati, cittampi upahaññati <note>ūhaññati (sī.)</note>, saropi upahaññati <note>ūhaññati (sī.)</note>, kaṇṭhopi āturīyati, avisaṭṭhampi hoti aviññeyyaṃ taramānassa bhāsitaṃ| tatra, bhikkhave, ataramānassa bhāsato kāyopi na kilamati, cittampi na upahaññati, saropi na upahaññati, kaṇṭhopi na āturīyati, visaṭṭhampi hoti viññeyyaṃ ataramānassa bhāsitaṃ| ‘ataramānova bhāseyya, no taramāno’ti – iti yaṃ taṃ vuttaṃ, idametaṃ paṭicca vuttaṃ|</p>

<p n="331"> ‘‘‘janapadaniruttiṃ <pb ed="M" n="3.0278"/> nābhiniveseyya, samaññaṃ nātidhāveyyā’ti – iti kho panetaṃ vuttaṃ| kiñcetaṃ paṭicca vuttaṃ? kathañca, bhikkhave, janapadaniruttiyā ca abhiniveso hoti samaññāya ca atisāro? idha, bhikkhave, tadevekaccesu janapadesu ‘pātī’ti sañjānanti, ‘patta’nti <pb ed="P" n="3.0235"/> sañjānanti<pb ed="T" n="3.0430"/>, ‘vitta’nti <note>viṭṭhanti (syā. kaṃ.)</note> sañjānanti, ‘sarāva’nti sañjānanti ‘dhāropa’nti <note>harosanti (syā. kaṃ.)</note> sañjānanti, ‘poṇa’nti sañjānanti, ‘pisīlava’nti <note>pisīlanti (sī. pī.), pipilanti (syā. kaṃ.)</note> sañjānanti| iti yathā yathā naṃ tesu tesu janapadesu sañjānanti tathā tathā thāmasā parāmāsā <note>parāmassa (sī.)</note> abhinivissa voharati – ‘idameva saccaṃ<pb ed="V" n="3.0284"/>, moghamañña’nti| evaṃ kho, bhikkhave, janapadaniruttiyā ca abhiniveso hoti samaññāya ca atisāro|</p>

<p n="332"> ‘‘kathañca, bhikkhave, janapadaniruttiyā ca anabhiniveso hoti samaññāya ca anatisāro? idha, bhikkhave, tadevekaccesu janapadesu ‘pātī’ti sañjānanti, ‘patta’nti sañjānanti, ‘vitta’nti sañjānanti, ‘sarāva’nti sañjānanti, ‘dhāropa’nti sañjānanti, ‘poṇa’nti sañjānanti, ‘pisīlava’nti sañjānanti| iti yathā yathā naṃ tesu tesu janapadesu sañjānanti ‘idaṃ kira me <note>idaṃ kira te ca (ka.)</note> āyasmanto sandhāya voharantī’ti tathā tathā voharati aparāmasaṃ| evaṃ kho, bhikkhave, janapadaniruttiyā ca anabhiniveso hoti, samaññāya ca anatisāro| ‘janapadaniruttiṃ nābhiniveseyya samaññaṃ nātidhāveyyā’ti – iti yaṃ taṃ vuttaṃ, idametaṃ paṭicca vuttaṃ|</p>

<p n="333"> ‘‘tatra, bhikkhave, yo kāmapaṭisandhisukhino somanassānuyogo hīno gammo pothujjaniko anariyo anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| tasmā eso <pb ed="T" n="3.0431"/> dhammo saraṇo| tatra, bhikkhave, yo kāmapaṭisandhisukhino somanassānuyogaṃ ananuyogo hīnaṃ gammaṃ pothujjanikaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="334"> ‘‘tatra, bhikkhave, yo attakilamathānuyogo dukkho anariyo anatthasaṃhito, sadukkho eso dhammo supaghāto supāyāso <pb ed="M" n="3.0279"/> sapariḷāho; micchāpaṭipadā| tasmā eso dhammo saraṇo| tatra, bhikkhave, yo attakilamathānuyogaṃ ananuyogo dukkhaṃ anariyaṃ anatthasaṃhitaṃ, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="335"> ‘‘tatra, bhikkhave, yāyaṃ majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati, adukkho eso dhammo anupaghāto anupāyāso apariḷāho; sammāpaṭipadā<pb ed="P" n="3.0236"/>| tasmā eso dhammo araṇo|</p>

<p n="336"> ‘‘tatra<pb ed="V" n="3.0285"/>, bhikkhave, yāyaṃ ussādanā ca apasādanā ca no ca dhammadesanā, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave, yāyaṃ nevussādanā ca na apasādanā ca dhammadesanā ca, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="337"> ‘‘tatra, bhikkhave, yamidaṃ kāmasukhaṃ mīḷhasukhaṃ pothujjanasukhaṃ anariyasukhaṃ<pb ed="T" n="3.0432"/>, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave, yamidaṃ nekkhammasukhaṃ pavivekasukhaṃ upasamasukhaṃ sambodhisukhaṃ, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="338"> ‘‘tatra, bhikkhave, yvāyaṃ rahovādo abhūto ataccho anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave, yvāyaṃ rahovādo bhūto taccho anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave, yvāyaṃ rahovādo bhūto taccho atthasaṃhito, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="339"> ‘‘tatra<pb ed="M" n="3.0280"/>, bhikkhave, yvāyaṃ sammukhā khīṇavādo abhūto ataccho anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave, yvāyaṃ sammukhā khīṇavādo bhūto taccho anatthasaṃhito, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave, yvāyaṃ sammukhā khīṇavādo <pb ed="P" n="3.0237"/> bhūto taccho atthasaṃhito, adukkho eso <pb ed="T" n="3.0433"/> dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="340"> ‘‘tatra, bhikkhave, yamidaṃ taramānassa bhāsitaṃ, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra, bhikkhave<pb ed="V" n="3.0286"/>, yamidaṃ ataramānassa bhāsitaṃ, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p n="341"> ‘‘tatra, bhikkhave, yvāyaṃ janapadaniruttiyā ca abhiniveso samaññāya ca atisāro, sadukkho eso dhammo supaghāto supāyāso sapariḷāho; micchāpaṭipadā| tasmā eso dhammo saraṇo| tatra bhikkhave, yvāyaṃ janapadaniruttiyā ca anabhiniveso samaññāya ca anatisāro, adukkho eso dhammo anupaghāto anupāyāso apariḷāho; sammāpaṭipadā| tasmā eso dhammo araṇo|</p>

<p>‘‘tasmātiha, bhikkhave, ‘saraṇañca dhammaṃ jānissāma, araṇañca dhammaṃ jānissāma; saraṇañca dhammaṃ ñatvā araṇañca dhammaṃ ñatvā araṇapaṭipadaṃ paṭipajjissāmā’ti evañhi vo, bhikkhave, sikkhitabbaṃ| subhūti ca pana, bhikkhave, kulaputto araṇapaṭipadaṃ paṭipanno’’ti|</p>

<p>idamavoca bhagavā| attamanā te bhikkhū bhagavato bhāsitaṃ abhinandunti|</p>

<p rend="centre">araṇavibhaṅgasuttaṃ niṭṭhitaṃ navamaṃ|</p>

</xml>