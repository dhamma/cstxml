<xml src="s0202m-m92.xml">
<sutra id="m92"/>
<p rend="subhead">2. selasuttaṃ</p>

<p rend="bodytext" n="396"><hi rend="paranum">396</hi><hi rend="dot">.</hi> evaṃ <pb ed="V" n="2.0355"/> me sutaṃ – ekaṃ samayaṃ bhagavā aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi yena āpaṇaṃ nāma aṅguttarāpānaṃ nigamo tadavasari| assosi kho keṇiyo jaṭilo – ‘‘samaṇo khalu, bho, gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi āpaṇaṃ anuppatto| taṃ kho pana bhavantaṃ gotamaṃ evaṃ kalyāṇo kittisaddo abbhuggato – ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavāti| so imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti| so dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti| sādhu kho pana tathārūpānaṃ arahataṃ dassanaṃ hotī’’’ti|</p>

<p rend="bodytext">atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṃ sammodi| sammodanīyaṃ kathaṃ sāraṇīyaṃ vītisāretvā <pb ed="M" n="2.0348"/> ekamantaṃ nisīdi| ekamantaṃ nisinnaṃ kho keṇiyaṃ jaṭilaṃ bhagavā dhammiyā kathāya sandassesi samādapesi samuttejesi sampahaṃsesi<pb ed="T" n="2.0549"/>| atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṃsito bhagavantaṃ etadavoca – ‘‘adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā’’ti| evaṃ vutte, bhagavā keṇiyaṃ jaṭilaṃ etadavoca – ‘‘mahā kho, keṇiya, bhikkhusaṅgho aḍḍhateḷasāni bhikkhusatāni, tvañca brāhmaṇesu abhippasanno’’ti| dutiyampi kho keṇiyo jaṭilo bhagavantaṃ etadavoca – ‘‘kiñcāpi kho, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā’’ti| dutiyampi kho bhagavā keṇiyaṃ jaṭilaṃ etadavoca – ‘‘mahā kho, keṇiya, bhikkhusaṅgho aḍḍhateḷasāni bhikkhusatāni, tvañca brāhmaṇesu abhippasanno’’ti| tatiyampi kho keṇiyo jaṭilo bhagavantaṃ etadavoca – ‘‘kiñcāpi kho, bho gotama, mahā bhikkhusaṅgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṃ gotamo svātanāya bhattaṃ saddhiṃ bhikkhusaṅghenā’’ti<pb ed="V" n="2.0356"/>| adhivāsesi bhagavā tuṇhībhāvena| atha kho keṇiyo jaṭilo bhagavato adhivāsanaṃ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi – ‘‘suṇantu me bhonto, mittāmaccā ñātisālohitā; samaṇo me gotamo nimantito svātanāya bhattaṃ saddhiṃ bhikkhusaṅghena| yena me kāyaveyyāvaṭikaṃ <note>kāyaveyāvaṭṭikaṃ (sī. syā. kaṃ.), kāyaveyyāvatikaṃ (ka.)</note> kareyyāthā’’ti| ‘‘evaṃ, bho’’ti kho <pb ed="T" n="2.0550"/> keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṃ patiṭṭhāpenti, appekacce āsanāni paññapenti| keṇiyo pana jaṭilo sāmaṃyeva maṇḍalamālaṃ paṭiyādeti|</p>

<p rend="bodytext" n="397"><hi rend="paranum">397</hi><hi rend="dot">.</hi> tena kho pana samayena selo brāhmaṇo āpaṇe paṭivasati tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ<pb ed="M" n="2.0349"/>, padako, veyyākaraṇo, lokāyatamahāpurisalakkhaṇesu anavayo, tīṇi ca māṇavakasatāni mante vāceti| tena kho pana samayena keṇiyo jaṭilo sele brāhmaṇe abhippasanno hoti| atha kho selo brāhmaṇo tīhi māṇavakasatehi parivuto jaṅghāvihāraṃ anucaṅkamamāno anuvicaramāno yena keṇiyassa jaṭilassa assamo tenupasaṅkami| addasā kho selo brāhmaṇo keṇiyassa jaṭilassa assame appekacce uddhanāni khaṇante, appekacce kaṭṭhāni phālente, appekacce bhājanāni dhovante, appekacce udakamaṇikaṃ patiṭṭhāpente, appekacce āsanāni paññapente, keṇiyaṃ pana jaṭilaṃ sāmaṃyeva maṇḍalamālaṃ paṭiyādentaṃ| disvāna keṇiyaṃ jaṭilaṃ etadavoca – ‘‘kiṃ nu bhoto keṇiyassa āvāho vā bhavissati vivāho vā bhavissati mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṃ balakāyenā’’ti? ‘‘na me, bho sela, āvāho <pb ed="T" n="2.0551"/> bhavissati napi vivāho bhavissati napi rājā māgadho seniyo bimbisāro nimantito svātanāya saddhiṃ balakāyena; api ca kho me mahāyañño paccupaṭṭhito| atthi, bho, samaṇo gotamo sakyaputto sakyakulā pabbajito aṅguttarāpesu cārikaṃ caramāno mahatā bhikkhusaṅghena saddhiṃ aḍḍhateḷasehi bhikkhusatehi āpaṇaṃ anuppatto| taṃ kho pana bhavantaṃ gotamaṃ evaṃ kalyāṇo kittisaddo abbhuggato – ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti| so me nimantito svātanāya bhattaṃ saddhiṃ bhikkhusaṅghenā’’ti|</p>

<p rend="bodytext">‘‘buddhoti <pb ed="V" n="2.0357"/> – bho keṇiya, vadesi’’?</p>

<p rend="bodytext">‘‘buddhoti – bho sela, vadāmi’’|</p>

<p rend="bodytext">‘‘buddhoti – bho keṇiya, vadesi’’?</p>

<p rend="bodytext">‘‘buddhoti – bho sela, vadāmī’’ti|</p>

<p rend="bodytext" n="398"><hi rend="paranum">398</hi><hi rend="dot">.</hi> atha kho selassa brāhmaṇassa etadahosi – ‘‘ghosopi kho eso dullabho lokasmiṃ – yadidaṃ ‘buddho’ti <note>yadidaṃ buddho buddhoti (ka.)</note>| āgatāni kho panamhākaṃ mantesu dvattiṃsamahāpurisalakkhaṇāni, yehi samannāgatassa mahāpurisassa <pb ed="M" n="2.0350"/> dveyeva gatiyo bhavanti anaññā| sace agāraṃ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato| tassimāni satta ratanāni bhavanti, seyyathidaṃ – cakkaratanaṃ, hatthiratanaṃ, assaratanaṃ, maṇiratanaṃ, itthiratanaṃ, gahapatiratanaṃ, pariṇāyakaratanameva sattamaṃ| parosahassaṃ kho panassa puttā bhavanti sūrā vīraṅgarūpā parasenappamaddanā| so <pb ed="T" n="2.0552"/> imaṃ pathaviṃ sāgarapariyantaṃ adaṇḍena asatthena dhammena abhivijiya ajjhāvasati| sace pana agārasmā anagāriyaṃ pabbajati, arahaṃ hoti sammāsambuddho loke vivaṭṭacchado’’|</p>

<p rend="bodytext">‘‘kahaṃ pana, bho keṇiya, etarahi so bhavaṃ gotamo viharati arahaṃ sammāsambuddho’’ti? evaṃ vutte, keṇiyo jaṭilo dakkhiṇaṃ bāhuṃ paggahetvā selaṃ brāhmaṇaṃ etadavoca – ‘‘yenesā, bho sela, nīlavanarājī’’ti| atha kho selo brāhmaṇo tīhi māṇavakasatehi saddhiṃ yena bhagavā tenupasaṅkami| atha kho selo brāhmaṇo te māṇavake āmantesi – ‘‘appasaddā bhonto āgacchantu pade padaṃ <note>pāde pādaṃ (sī.)</note> nikkhipantā; durāsadā <note>dūrasaddā (ka.)</note> hi te bhagavanto sīhāva ekacarā| yadā cāhaṃ, bho, samaṇena gotamena saddhiṃ manteyyaṃ, mā me bhonto antarantarā kathaṃ opātetha| kathāpariyosānaṃ me bhavanto āgamentū’’ti| atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi| sammodanīyaṃ kathaṃ sāraṇīyaṃ vītisāretvā ekamantaṃ nisīdi| ekamantaṃ nisinno kho selo brāhmaṇo bhagavato kāye dvattiṃsamahāpurisalakkhaṇāni samannesi|</p>

<p rend="bodytext">addasā kho selo brāhmaṇo bhagavato kāye dvattiṃsamahāpurisalakkhaṇāni, yebhuyyena ṭhapetvā dve| dvīsu mahāpurisalakkhaṇesu kaṅkhati vicikicchati nādhimuccati na sampasīdati – kosohite <pb ed="V" n="2.0358"/> ca vatthaguyhe, pahūtajivhatāya ca| atha <pb ed="T" n="2.0553"/> kho bhagavato etadahosi – ‘‘passati kho me ayaṃ selo brāhmaṇo dvattiṃsamahāpurisalakkhaṇāni, yebhuyyena ṭhapetvā dve| dvīsu mahāpurisalakkhaṇesu kaṅkhati vicikicchati nādhimuccati na sampasīdati – kosohite <pb ed="M" n="2.0351"/> ca vatthaguyhe, pahūtajivhatāya cā’’ti| atha kho bhagavā tathārūpaṃ iddhābhisaṅkhāraṃ abhisaṅkhāsi, yathā addasa selo brāhmaṇo bhagavato kosohitaṃ vatthaguyhaṃ| atha kho bhagavā jivhaṃ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṃ jivhāya chādesi| atha kho selassa brāhmaṇassa etadahosi – ‘‘samannāgato kho samaṇo gotamo dvattiṃsamahāpurisalakkhaṇehi paripuṇṇehi, no aparipuṇṇehi; no ca kho naṃ jānāmi buddho vā no vā| sutaṃ kho pana metaṃ brāhmaṇānaṃ vuddhānaṃ mahallakānaṃ ācariyapācariyānaṃ bhāsamānānaṃ – ‘ye te bhavanti arahanto sammāsambuddhā te sake vaṇṇe bhaññamāne attānaṃ pātukarontī’ti| yaṃnūnāhaṃ samaṇaṃ gotamaṃ sammukhā sāruppāhi gāthāhi abhitthaveyya’’nti|</p>

<p rend="bodytext" n="399"><hi rend="paranum">399</hi><hi rend="dot">.</hi> atha kho selo brāhmaṇo bhagavantaṃ sammukhā sāruppāhi gāthāhi abhitthavi –</p>

<p rend="gatha1">‘‘paripuṇṇakāyo suruci, sujāto cārudassano|</p>

<p rend="gathalast">suvaṇṇavaṇṇosi bhagavā, susukkadāṭhosi vīriyavā <note>viriyavā (sī. syā. kaṃ. pī.)</note>||</p>

<p rend="gatha1">‘‘narassa hi sujātassa, ye bhavanti viyañjanā|</p>

<p rend="gathalast">sabbe te tava kāyasmiṃ, mahāpurisalakkhaṇā||</p>

<p rend="gatha1">‘‘pasannanetto <pb ed="T" n="2.0554"/> sumukho, brahā <note>brahmā (syā. kaṃ. ka.)</note> uju patāpavā|</p>

<p rend="gathalast">majjhe samaṇasaṅghassa, ādiccova virocasi||</p>

<p rend="gatha1">‘‘kalyāṇadassano bhikkhu, kañcanasannibhattaco|</p>

<p rend="gathalast">kiṃ te samaṇabhāvena, evaṃ uttamavaṇṇino||</p>

<p rend="gatha1">‘‘rājā arahasi bhavituṃ, cakkavattī rathesabho|</p>

<p rend="gathalast">cāturanto vijitāvī, jambusaṇḍassa <note>jambumaṇḍassa (ka.)</note> issaro||</p>

<p rend="gatha1">‘‘khattiyā <pb ed="V" n="2.0359"/> bhogirājāno, anuyantā <note>anuyuttā (sī. syā. kaṃ. pī.)</note> bhavantu te|</p>

<p rend="gathalast">rājābhirājā manujindo, rajjaṃ kārehi gotama’’||</p>

<p rend="gatha1">‘‘rājāhamasmi <pb ed="M" n="2.0352"/> selāti, dhammarājā anuttaro|</p>

<p rend="gathalast">dhammena cakkaṃ vattemi, cakkaṃ appaṭivattiyaṃ’’||</p>

<p rend="gatha1">‘‘sambuddho paṭijānāsi, dhammarājā anuttaro|</p>

<p rend="gathalast">‘dhammena cakkaṃ vattemi’, iti bhāsasi gotama||</p>

<p rend="gatha1">‘‘ko nu senāpati bhoto, sāvako satthuranvayo|</p>

<p rend="gathalast">ko te tamanuvatteti, dhammacakkaṃ pavattitaṃ’’||</p>

<p rend="gatha1">‘‘mayā pavattitaṃ cakkaṃ, (selāti bhagavā dhammacakkaṃ anuttaraṃ|</p>

<p rend="gathalast">sāriputto anuvatteti, anujāto tathāgataṃ||</p>

<p rend="gatha1">‘‘abhiññeyyaṃ abhiññātaṃ, bhāvetabbañca bhāvitaṃ|</p>

<p rend="gathalast">pahātabbaṃ pahīnaṃ me, tasmā buddhosmi brāhmaṇa||</p>

<p rend="gatha1">‘‘vinayassu mayi kaṅkhaṃ, adhimuccassu brāhmaṇa|</p>

<p rend="gathalast">dullabhaṃ dassanaṃ hoti, sambuddhānaṃ abhiṇhaso||</p>

<p rend="gatha1">‘‘yesaṃ <pb ed="T" n="2.0555"/> ve dullabho loke, pātubhāvo abhiṇhaso|</p>

<p rend="gathalast">sohaṃ brāhmaṇa sambuddho, sallakatto anuttaro||</p>

<p rend="gatha1">‘‘brahmabhūto atitulo, mārasenappamaddano|</p>

<p rend="gathalast">sabbāmitte vasī katvā, modāmi akutobhayo’’||</p>

<p rend="gatha1">‘‘imaṃ bhonto nisāmetha, yathā bhāsati cakkhumā|</p>

<p rend="gathalast">sallakatto mahāvīro, sīhova nadatī vane||</p>

<p rend="gatha1">‘‘brahmabhūtaṃ <pb ed="V" n="2.0360"/> atitulaṃ, mārasenappamaddanaṃ|</p>

<p rend="gathalast">ko disvā nappasīdeyya, api kaṇhābhijātiko||</p>

<p rend="gatha1">‘‘yo maṃ icchati anvetu, yo vā nicchati gacchatu|</p>

<p rend="gathalast">idhāhaṃ pabbajissāmi, varapaññassa santike’’||</p>

<p rend="gatha1">‘‘etañce <note>evañce (syā. kaṃ.)</note> ruccati bhoto, sammāsambuddhasāsanaṃ <note>sammāsambuddhasāsane (katthaci suttanipāte)</note>|</p>

<p rend="gathalast">mayampi pabbajissāma, varapaññassa santike’’||</p>

<p rend="gatha1">‘‘brāhmaṇā tisatā ime, yācanti pañjalīkatā|</p>

<p rend="gathalast">brahmacariyaṃ carissāma, bhagavā tava santike’’||</p>

<p rend="gatha1">‘‘svākkhātaṃ <pb ed="M" n="2.0353"/> brahmacariyaṃ, (selāti bhagavā sandiṭṭhikamakālikaṃ|</p>

<p rend="gathalast">yattha amoghā pabbajjā, appamattassa sikkhato’’ti||</p>

<p rend="bodytext">alattha kho selo brāhmaṇo sapariso bhagavato santike pabbajjaṃ, alattha upasampadaṃ|</p>

<p rend="bodytext" n="400"><hi rend="paranum">400</hi><hi rend="dot">.</hi> atha kho keṇiyo jaṭilo tassā rattiyā accayena sake assame paṇītaṃ khādanīyaṃ bhojanīyaṃ paṭiyādāpetvā bhagavato kālaṃ <pb ed="T" n="2.0556"/> ārocāpesi – ‘‘kālo, bho gotama, niṭṭhitaṃ bhatta’’nti| atha kho bhagavā pubbaṇhasamayaṃ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṃ bhikkhusaṅghena| atha kho keṇiyo jaṭilo buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi, sampavāresi| atha kho keṇiyo jaṭilo bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi| ekamantaṃ nisinnaṃ kho keṇiyaṃ jaṭilaṃ bhagavā imāhi gāthāhi anumodi –</p>

<p rend="gatha1">‘‘aggihuttamukhā yaññā, sāvittī chandaso mukhaṃ|</p>

<p rend="gathalast">rājā mukhaṃ manussānaṃ, nadīnaṃ sāgaro mukhaṃ||</p>

<p rend="gatha1">‘‘nakkhattānaṃ <pb ed="V" n="2.0361"/> mukhaṃ cando, ādicco tapataṃ mukhaṃ|</p>

<p rend="gathalast">puññaṃ ākaṅkhamānānaṃ, saṅgho ve yajataṃ mukha’’nti||</p>

<p rend="bodytext">atha kho bhagavā keṇiyaṃ jaṭilaṃ imāhi gāthāhi anumoditvā uṭṭhāyāsanā pakkāmi|</p>

<p rend="bodytext">atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva – yassatthāya kulaputtā sammadeva agārasmā anagāriyaṃ pabbajanti tadanuttaraṃ – brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi| ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti abbhaññāsi| aññataro kho panāyasmā selo <pb ed="T" n="2.0557"/> sapariso arahataṃ ahosi| atha kho āyasmā selo sapariso yena bhagavā tenupasaṅkami; upasaṅkamitvā ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ gāthāhi ajjhabhāsi –</p>

<p rend="gatha1">‘‘yaṃ <pb ed="M" n="2.0354"/> taṃ saraṇamāgamma, ito aṭṭhami cakkhumā|</p>

<p rend="gathalast">sattarattena <note>anuttarena (ka.)</note> bhagavā, dantamha tava sāsane||</p>

<p rend="gatha1">‘‘tuvaṃ buddho tuvaṃ satthā, tuvaṃ mārābhibhū muni|</p>

<p rend="gathalast">tuvaṃ anusaye chetvā, tiṇṇo tāresimaṃ pajaṃ||</p>

<p rend="gatha1">‘‘upadhī te samatikkantā, āsavā te padālitā|</p>

<p rend="gathalast">sīhova anupādāno, pahīnabhayabheravo||</p>

<p rend="gatha1">‘‘bhikkhavo tisatā ime, tiṭṭhanti pañjalīkatā|</p>

<p rend="gathalast">pāde vīra pasārehi, nāgā vandantu satthuno’’ti||</p>

<p rend="centre">selasuttaṃ niṭṭhitaṃ dutiyaṃ|</p>

</xml>