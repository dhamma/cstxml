<xml src="s0302m-s13.xml">

<div id="sn2_2" n="sn2_2" type="samyutta">
<head rend="chapter"><pgroup id="s13"/><readunit id="s13">2. abhisamayasaṃyuttaṃ</readunit></head>

<p rend="subhead" sid="1">1. nakhasikhāsuttaṃ</p>

<p n="74"> evaṃ <pb ed="T" n="2.0162"/><pb ed="V" n="1.0119"/><pb ed="M" n="1.0352"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| atha kho bhagavā parittaṃ nakhasikhāyaṃ paṃsuṃ āropetvā bhikkhū āmantesi – ‘‘taṃ kiṃ maññatha, bhikkhave, katamaṃ nu kho bahutaraṃ, yo vāyaṃ <note>yo cāyaṃ (sabbattha) dutiyasuttādīsu pana vāsaddoyeva dissati</note> mayā paritto nakhasikhāyaṃ paṃsu āropito, ayaṃ vā mahāpathavī’’ti?</p>

<p>‘‘etadeva, bhante, bahutaraṃ, yadidaṃ mahāpathavī| appamattako bhagavatā paritto nakhasikhāyaṃ paṃsu āropito| neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti mahāpathaviṃ upanidhāya bhagavatā paritto nakhasikhāyaṃ paṃsu āropito’’ti| ‘‘evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādiṇṇaṃ; appamattakaṃ avasiṭṭhaṃ| neva satimaṃ kalaṃ upeti na sahassimaṃ <pb ed="P" n="2.0134"/> kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya yadidaṃ sattakkhattuṃparamatā| evaṃ mahatthiyo kho, bhikkhave, dhammābhisamayo; evaṃ mahatthiyo dhammacakkhupaṭilābho’’ti| paṭhamaṃ|</p>

<p rend="subhead" sid="2">2. pokkharaṇīsuttaṃ</p>

<p n="75"> sāvatthiyaṃ viharati…pe.… ‘‘seyyathāpi, bhikkhave, pokkharaṇī paññāsayojanāni āyāmena paññāsayojanāni vitthārena paññāsayojanāni <pb ed="T" n="2.0163"/> ubbedhena, puṇṇā udakassa samatittikā kākapeyyā| tato puriso kusaggena udakaṃ uddhareyya| taṃ kiṃ maññatha, bhikkhave<pb ed="V" n="1.0120"/>, katamaṃ nu kho bahutaraṃ, yaṃ vā kusaggena udakaṃ ubbhataṃ yaṃ vā pokkharaṇiyā udaka’’nti?</p>

<p>‘‘etadeva, bhante, bahutaraṃ, yadidaṃ pokkharaṇiyā udakaṃ| appamattakaṃ kusaggena udakaṃ ubbhataṃ| neva satimaṃ kalaṃ upeti <pb ed="M" n="1.0353"/> na sahassimaṃ kalaṃ upeti na satasahassimaṃ kalaṃ upeti pokkharaṇiyā udakaṃ upanidhāya kusaggena udakaṃ ubbhata’’nti| ‘‘evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṃ dukkhaṃ yadidaṃ parikkhīṇaṃ pariyādiṇṇaṃ; appamattakaṃ avasiṭṭhaṃ| neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya, yadidaṃ sattakkhattuṃparamatā| evaṃ mahatthiyo kho, bhikkhave, dhammābhisamayo; evaṃ mahatthiyo dhammacakkhupaṭilābho’’ti| dutiyaṃ|</p>

<p rend="subhead" sid="3">3. sambhejjudakasuttaṃ</p>

<p n="76"> sāvatthiyaṃ viharati…pe.… ‘‘seyyathāpi<pb ed="P" n="2.0135"/>, bhikkhave, yatthimā mahānadiyo saṃsandanti samenti, seyyathidaṃ – gaṅgā yamunā aciravatī sarabhū mahī, tato puriso dve vā tīṇi vā udakaphusitāni uddhareyya| taṃ kiṃ maññatha, bhikkhave, katamaṃ nu kho bahutaraṃ, yāni vā dve vā tīṇi vā udakaphusitāni ubbhatāni yaṃ vā sambhejjudaka’’nti?</p>

<p>‘‘etadeva, bhante, bahutaraṃ yadidaṃ sambhejjudakaṃ; appamattakāni <pb ed="T" n="2.0164"/> dve vā tīṇi vā udakaphusitāni ubbhatāni| neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti sambhejjudakaṃ upanidhāya dve vā tīṇi vā udakaphusitāni ubbhatānī’’ti| ‘‘evameva kho, bhikkhave…pe.… dhammacakkhupaṭilābho’’ti| tatiyaṃ|</p>

<p rend="subhead" sid="4">4. dutiyasambhejjudakasuttaṃ</p>

<p n="77"> sāvatthiyaṃ viharati…pe.… ‘‘seyyathāpi, bhikkhave, yatthimā mahānadiyo saṃsandanti samenti, seyyathidaṃ – gaṅgā yamunā aciravatī sarabhū mahī, taṃ udakaṃ parikkhayaṃ pariyādānaṃ gaccheyya <pb ed="V" n="1.0121"/> ṭhapetvā dve vā tīṇi vā udakaphusitāni| taṃ kiṃ maññatha, bhikkhave, katamaṃ nu kho bahutaraṃ, yaṃ vā sambhejjudakaṃ parikkhīṇaṃ pariyādiṇṇaṃ yāni vā dve vā tīṇi vā udakaphusitāni avasiṭṭhānī’’ti?</p>

<p>‘‘etadeva, bhante, bahutaraṃ sambhejjudakaṃ yadidaṃ parikkhīṇaṃ pariyādiṇṇaṃ; appamattakāni dve vā tīṇi vā udakaphusitāni avasiṭṭhāni| neva satimaṃ kalaṃ <pb ed="M" n="1.0354"/> upenti na sahassimaṃ kalaṃ upenti na satasahassimaṃ kalaṃ upenti sambhejjudakaṃ parikkhīṇaṃ pariyādiṇṇaṃ upanidhāya dve vā tīṇi vā udakaphusitāni avasiṭṭhānī’’ti| ‘‘evameva kho, bhikkhave…pe.… dhammacakkhupaṭilābho’’ti| catutthaṃ|</p>

<p rend="subhead" sid="5">5. pathavīsuttaṃ</p>

<p n="78"> sāvatthiyaṃ viharati…pe.… ‘‘seyyathāpi<pb ed="P" n="2.0136"/>, bhikkhave, puriso <pb ed="T" n="2.0165"/> mahāpathaviyā satta kolaṭṭhimattiyo guḷikā upanikkhipeyya| taṃ kiṃ maññatha, bhikkhave, katamaṃ nu kho bahutaraṃ, yā vā satta kolaṭṭhimattiyo guḷikā upanikkhittā ayaṃ <note>yā (syā. ka.)</note> vā mahāpathavī’’ti?</p>

<p>‘‘etadeva, bhante, bahutaraṃ, yadidaṃ mahāpathavī; appamattikā satta kolaṭṭhimattiyo guḷikā upanikkhittā| neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāpathaviṃ upanidhāya satta kolaṭṭhimattiyo guḷikā upanikkhittā’’ti| ‘‘evameva kho, bhikkhave…pe.… dhammacakkhupaṭilābho’’ti| pañcamaṃ|</p>

<p rend="subhead" sid="6">6. dutiyapathavīsuttaṃ</p>

<p n="79"> sāvatthiyaṃ viharati…pe.… ‘‘seyyathāpi, bhikkhave, mahāpathavī parikkhayaṃ pariyādānaṃ gaccheyya, ṭhapetvā satta kolaṭṭhimattiyo guḷikā| taṃ kiṃ maññatha, bhikkhave, katamaṃ nu kho bahutaraṃ, yaṃ vā mahāpathaviyā parikkhīṇaṃ pariyādiṇṇaṃ yā vā satta kolaṭṭhimattiyo guḷikā avasiṭṭhā’’ti?</p>

<p>‘‘etadeva <pb ed="V" n="1.0122"/> bhante, bahutaraṃ, mahāpathaviyā, yadidaṃ parikkhīṇaṃ pariyādiṇṇaṃ; appamattikā satta kolaṭṭhimattiyo guḷikā avasiṭṭhā| neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāpathaviyā parikkhīṇaṃ pariyādiṇṇaṃ upanidhāya satta kolaṭṭhimattiyo guḷikā avasiṭṭhā’’ti| ‘‘evameva kho, bhikkhave…pe.… dhammacakkhupaṭilābho’’ti| chaṭṭhaṃ|</p>

<p rend="subhead" sid="7">7. samuddasuttaṃ</p>

<p n="80"> sāvatthiyaṃ <pb ed="T" n="2.0166"/> viharati…pe.… ‘‘seyyathāpi, bhikkhave, puriso mahāsamuddato dve vā tīṇi vā udakaphusitāni uddhareyya| taṃ kiṃ maññatha, bhikkhave<pb ed="M" n="1.0355"/>, katamaṃ nu kho bahutaraṃ, yāni vā dve vā tīṇi vā udakaphusitāni ubbhatāni yaṃ vā mahāsamudde udaka’’nti?</p>

<p>‘‘etadeva<pb ed="P" n="2.0137"/>, bhante, bahutaraṃ, yadidaṃ mahāsamudde udakaṃ; appamattakāni dve vā tīṇi vā udakaphusitāni ubbhatāni| neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāsamudde udakaṃ upanidhāya dve vā tīṇi vā udakaphusitāni ubbhatānī’’ti| ‘‘evameva kho, bhikkhave…pe.… dhammacakkhupaṭilābho’’ti| sattamaṃ|</p>

<p rend="subhead" sid="8">8. dutiyasamuddasuttaṃ</p>

<p n="81"> sāvatthiyaṃ viharati…pe.… ‘‘seyyathāpi, bhikkhave, mahāsamuddo parikkhayaṃ pariyādānaṃ gaccheyya, ṭhapetvā dve vā tīṇi vā udakaphusitāni| taṃ kiṃ maññatha, bhikkhave, katamaṃ nu kho bahutaraṃ, yaṃ vā mahāsamudde udakaṃ parikkhīṇaṃ pariyādinnaṃ yāni vā dve vā tīṇi vā udakaphusitāni avasiṭṭhānī’’ti?</p>

<p>‘‘etadeva, bhante, bahutaraṃ mahāsamudde udakaṃ, yadidaṃ parikkhīṇaṃ pariyādiṇṇaṃ; appamattakāni dve vā tīṇi vā udakaphusitāni avasiṭṭhāni| neva satimaṃ kalaṃ upenti na sahassimaṃ kalaṃ upenti na satasahassimaṃ kalaṃ upenti mahāsamudde udakaṃ parikkhīṇaṃ pariyādiṇṇaṃ <pb ed="V" n="1.0123"/> upanidhāya dve vā tīṇi vā udakaphusitāni avasiṭṭhānī’’ti| ‘‘evameva <pb ed="T" n="2.0167"/> kho bhikkhave…pe.… dhammacakkhupaṭilābho’’ti| aṭṭhamaṃ|</p>

<p rend="subhead" sid="9">9. pabbatasuttaṃ</p>

<p n="82"> sāvatthiyaṃ viharati…pe.… ‘‘seyyathāpi, bhikkhave, puriso himavato pabbatarājassa satta sāsapamattiyo pāsāṇasakkharā upanikkhipeyya| taṃ kiṃ maññatha, bhikkhave, katamaṃ nu kho bahutaraṃ, yā vā satta sāsapamattiyo pāsāṇasakkharā upanikkhittā yo vā himavā <note>upanikkhittā, himavā vā (sī.)</note> pabbatarājā’’ti?</p>

<p>‘‘etadeva, bhante, bahutaraṃ yadidaṃ himavā pabbatarājā; appamattikā satta sāsapamattiyo pāsāṇasakkharā <pb ed="P" n="2.0138"/> upanikkhittā| neva satimaṃ kalaṃ upenti na sahassimaṃ kalaṃ upenti <pb ed="M" n="1.0356"/> na satasahassimaṃ kalaṃ upenti himavantaṃ pabbatarājānaṃ upanidhāya satta sāsapamattiyo pāsāṇasakkharā upanikkhittā’’ti| ‘‘evameva kho…pe.… dhammacakkhupaṭilābho’’ti| navamaṃ|</p>

<p rend="subhead" sid="10">10. dutiyapabbatasuttaṃ</p>

<p n="83"> sāvatthiyaṃ viharati…pe.… ‘‘seyyathāpi, bhikkhave, himavā pabbatarājā parikkhayaṃ pariyādānaṃ gaccheyya, ṭhapetvā satta sāsapamattiyo pāsāṇasakkharā| taṃ kiṃ maññatha, bhikkhave, katamaṃ nu kho bahutaraṃ, yaṃ vā himavato pabbatarājassa parikkhīṇaṃ pariyādiṇṇaṃ yā vā satta sāsapamattiyo pāsāṇasakkharā avasiṭṭhā’’ti?</p>

<p>‘‘etadeva, bhante, bahutaraṃ himavato pabbatarājassa yadidaṃ parikkhīṇaṃ pariyādiṇṇaṃ; appamattikā satta sāsapamattiyo pāsāṇasakkharā avasiṭṭhā| neva satimaṃ <pb ed="T" n="2.0168"/> kalaṃ upenti na sahassimaṃ kalaṃ upenti na satasahassimaṃ kalaṃ upenti himavato pabbatarājassa parikkhīṇaṃ pariyādiṇṇaṃ upanidhāya satta sāsapamattiyo pāsāṇasakkharā avasiṭṭhā’’ti|</p>

<p>‘‘evameva kho, bhikkhave, ariyasāvakassa diṭṭhisampannassa puggalassa abhisametāvino etadeva <pb ed="V" n="1.0124"/> bahutaraṃ dukkhaṃ yadidaṃ parikkhīṇaṃ pariyādiṇṇaṃ; appamattakaṃ avasiṭṭhaṃ| neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti purimaṃ dukkhakkhandhaṃ parikkhīṇaṃ pariyādiṇṇaṃ upanidhāya yadidaṃ sattakkhattuṃparamatā| evaṃ mahatthiyo kho, bhikkhave, dhammābhisamayo, evaṃ mahatthiyo dhammacakkhupaṭilābho’’ti| dasamaṃ|</p>

<p rend="subhead" sid="11">11. tatiyapabbatasuttaṃ</p>

<p n="84"> sāvatthiyaṃ viharati…pe.… ‘‘seyyathāpi<pb ed="P" n="2.0139"/>, bhikkhave, puriso sinerussa pabbatarājassa satta muggamattiyo pāsāṇasakkharā upanikkhipeyya| taṃ kiṃ maññatha, bhikkhave, katamaṃ nu kho bahutaraṃ, yā vā satta muggamattiyo pāsāṇasakkharā upanikkhittā yo vā sineru <note>upanikkhittā, sineru vā (sī.)</note> pabbatarājā’’ti?</p>

<p>‘‘etadeva, bhante, bahutaraṃ yadidaṃ sineru pabbatarājā; appamattikā satta muggamattiyo pāsāṇasakkharā upanikkhittā| neva satimaṃ kalaṃ upenti na sahassimaṃ <pb ed="M" n="1.0357"/> kalaṃ upenti na satasahassimaṃ kalaṃ upenti sineruṃ pabbatarājānaṃ upanidhāya satta muggamattiyo pāsāṇasakkharā upanikkhittā’’ti| ‘‘evameva kho, bhikkhave, ariyasāvakassa diṭṭhisampannassa puggalassa <pb ed="T" n="2.0169"/> adhigamaṃ upanidhāya aññatitthiyasamaṇabrāhmaṇaparibbājakānaṃ adhigamo neva satimaṃ kalaṃ upeti na sahassimaṃ kalaṃ upeti na satasahassimaṃ kalaṃ upeti| evaṃ mahādhigamo, bhikkhave, diṭṭhisampanno puggalo, evaṃ mahābhiñño’’ti| ekādasamaṃ|</p>

<trailer rend="centre">abhisamayasaṃyuttaṃ samattaṃ|</trailer>
</div>

<p>tassuddānaṃ –</p>

<p rend="gatha1">nakhasikhā pokkharaṇī, sambhejjudake ca dve|</p>

<p rend="gathalast">dve pathavī dve samuddā, tayo ca pabbatūpamāti||</p>

</xml>