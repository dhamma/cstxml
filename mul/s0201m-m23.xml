<xml src="s0201m-m23.xml">

<p rend="subhead"><pgroup id="m23"/><readunit id="m23">3. vammikasuttaṃ</readunit></p>

<p n="249"> evaṃ <pb ed="T" n="1.0282"/><pb ed="V" n="1.0197"/> me sutaṃ – ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme| tena kho pana samayena āyasmā kumārakassapo andhavane viharati| atha kho aññatarā devatā abhikkantāya rattiyā abhikkantavaṇṇā kevalakappaṃ andhavanaṃ obhāsetvā yenāyasmā kumārakassapo tenupasaṅkami; upasaṅkamitvā ekamantaṃ aṭṭhāsi| ekamantaṃ ṭhitā kho sā devatā āyasmantaṃ kumārakassapaṃ etadavoca –</p>

<p>‘‘bhikkhu <pb ed="M" n="1.0196"/> bhikkhu, ayaṃ vammiko <note>vammīko (katthaci) sakkatānurūpaṃ</note> rattiṃ dhūmāyati, divā pajjalati| brāhmaṇo evamāha – ‘abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa laṅgiṃ ‘laṅgī, bhadante’ti| brāhmaṇo evamāha – ‘ukkhipa laṅgiṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa uddhumāyikaṃ| ‘uddhumāyikā, bhadante’ti| brāhmaṇo evamāha – ‘ukkhipa uddhumāyikaṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa dvidhāpathaṃ| ‘dvidhāpatho, bhadante’ti| brāhmaṇo evamāha – ‘ukkhipa dvidhāpathaṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa caṅgavāraṃ <note>paṅkavāraṃ (syā.), caṅkavāraṃ (ka.)</note>| ‘caṅgavāro, bhadante’ti| brāhmaṇo evamāha – ‘ukkhipa <pb ed="P" n="1.0143"/> caṅgavāraṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa kummaṃ| ‘kummo<pb ed="T" n="1.0283"/>, bhadante’ti| brāhmaṇo evamāha – ‘ukkhipa kummaṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa asisūnaṃ| ‘asisūnā, bhadante’ti| brāhmaṇo evamāha – ‘ukkhipa asisūnaṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa maṃsapesiṃ| ‘maṃsapesi, bhadante’ti| brāhmaṇo evamāha – ‘ukkhipa maṃsapesiṃ; abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya addasa nāgaṃ| ‘nāgo, bhadante’ti| brāhmaṇo evamāha – ‘tiṭṭhatu nāgo, mā nāgaṃ ghaṭṭesi; namo karohi nāgassā’’’ti|</p>

<p>‘‘ime <pb ed="V" n="1.0198"/> kho tvaṃ, bhikkhu, pañhe bhagavantaṃ upasaṅkamitvā puccheyyāsi, yathā ca te bhagavā byākaroti tathā naṃ dhāreyyāsi| nāhaṃ taṃ, bhikkhu, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo imesaṃ pañhānaṃ veyyākaraṇena cittaṃ ārādheyya aññatra tathāgatena vā, tathāgatasāvakena vā, ito vā pana sutvā’’ti – idamavoca sā devatā| idaṃ vatvā tatthevantaradhāyi|</p>

<p n="250"> atha kho āyasmā kumārakassapo tassā rattiyā accayena yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi| ekamantaṃ nisinno kho āyasmā kumārakassapo bhagavantaṃ <pb ed="M" n="1.0197"/> etadavoca – ‘‘imaṃ, bhante, rattiṃ aññatarā devatā abhikkantāya rattiyā abhikkantavaṇṇā kevalakappaṃ andhavanaṃ obhāsetvā <pb ed="T" n="1.0284"/> yenāhaṃ tenupasaṅkami; upasaṅkamitvā ekamantaṃ aṭṭhāsi| ekamantaṃ ṭhitā kho, bhante, sā devatā maṃ etadavoca – ‘bhikkhu bhikkhu, ayaṃ vammiko rattiṃ dhūmāyati, divā pajjalati’| brāhmaṇo evamāha – ‘abhikkhaṇa, sumedha, satthaṃ ādāyā’ti| abhikkhaṇanto sumedho satthaṃ ādāya…pe.… ito vā pana sutvāti| idamavoca, bhante, sā devatā| idaṃ vatvā tatthevantaradhāyi| ‘ko nu kho, bhante, vammiko, kā rattiṃ dhūmāyanā, kā divā pajjalanā, ko brāhmaṇo, ko sumedho, kiṃ satthaṃ, kiṃ abhikkhaṇaṃ, kā laṅgī, kā uddhumāyikā, ko dvidhāpatho, kiṃ caṅgavāraṃ, ko kummo, kā asisūnā<pb ed="T" n="1.0285"/>, kā maṃsapesi, ko nāgo’’’ti?</p>

<p n="251"> ‘‘‘vammiko’ti <pb ed="P" n="1.0144"/> kho, bhikkhu, imassetaṃ cātumahābhūtikassa <note>cātummahābhūtikassa (sī. syā. pī.)</note> kāyassa adhivacanaṃ, mātāpettikasambhavassa odanakummāsūpacayassa aniccucchādana-parimaddanabhedana-viddhaṃsana-dhammassa|</p>

<p>‘‘yaṃ kho, bhikkhu, divā kammante <note>kammantaṃ (ka.)</note> ārabbha rattiṃ anuvitakketi anuvicāreti – ayaṃ rattiṃ dhūmāyanā| yaṃ kho, bhikkhu, rattiṃ anuvitakketvā anuvicāretvā divā kammante payojeti kāyena vācāya ‘manasā’ <note>( ) natthi (sī. syā.)</note> – ayaṃ divā pajjalanā|</p>

<p>‘‘‘brāhmaṇo’ti <pb ed="V" n="1.0199"/> kho, bhikkhu, tathāgatassetaṃ adhivacanaṃ arahato sammāsambuddhassa| ‘sumedho’ti kho bhikkhu sekkhassetaṃ bhikkhuno adhivacanaṃ|</p>

<p>‘‘‘sattha’nti kho, bhikkhu, ariyāyetaṃ paññāya adhivacanaṃ| ‘abhikkhaṇa’nti kho, bhikkhu, vīriyārambhassetaṃ adhivacanaṃ|</p>

<p>‘‘‘laṅgī’ti kho, bhikkhu, avijjāyetaṃ adhivacanaṃ| ukkhipa laṅgiṃ, pajaha avijjaṃ; abhikkhaṇa, sumedha, satthaṃ ādāyāti ayametassa attho|</p>

<p>‘‘‘uddhumāyikā’ti kho, bhikkhu, kodhūpāyāsassetaṃ adhivacanaṃ| ukkhipa uddhumāyikaṃ, pajaha kodhūpāyāsaṃ; abhikkhaṇa, sumedha, satthaṃ ādāyāti ayametassa attho|</p>

<p>‘‘‘dvidhāpatho’ti <pb ed="M" n="1.0198"/> kho, bhikkhu, vicikicchāyetaṃ adhivacanaṃ| ukkhipa dvidhāpathaṃ, pajaha vicikicchaṃ; abhikkhaṇa, sumedha, satthaṃ ādāyāti ayametassa attho|</p>

<p>‘‘‘caṅgavāra’nti kho, bhikkhu, pañcannetaṃ nīvaraṇānaṃ adhivacanaṃ, seyyathidaṃ – kāmacchandanīvaraṇassa, byāpādanīvaraṇassa, thīnamiddhanīvaraṇassa, uddhaccakukkuccanīvaraṇassa, vicikicchānīvaraṇassa| ukkhipa caṅgavāraṃ, pajaha pañca nīvaraṇe<pb ed="T" n="1.0286"/>; abhikkhaṇa, sumedha, satthaṃ ādāyāti ayametassa attho|</p>

<p>‘‘‘kummo’ti kho, bhikkhu, pañcannetaṃ upādānakkhandhānaṃ adhivacanaṃ, seyyathidaṃ – rūpupādānakkhandhassa, vedanupādānakkhandhassa, saññupādānakkhandhassa, saṅkhārupādānakkhandhassa, viññāṇupādānakkhandhassa| ukkhipa kummaṃ, pajaha pañcupādānakkhandhe; abhikkhaṇa, sumedha, satthaṃ ādāyāti ayametassa attho|</p>

<p>‘‘‘asisūnā’ti kho, bhikkhu, pañcannetaṃ kāmaguṇānaṃ adhivacanaṃ – cakkhuviññeyyānaṃ rūpānaṃ iṭṭhānaṃ kantānaṃ manāpānaṃ piyarūpānaṃ kāmūpasaṃhitānaṃ rajanīyānaṃ, sotaviññeyyānaṃ saddānaṃ…pe.… ghānaviññeyyānaṃ gandhānaṃ…pe.… jivhāviññeyyānaṃ rasānaṃ…pe.… kāyaviññeyyānaṃ <pb ed="V" n="1.0200"/> phoṭṭhabbānaṃ iṭṭhānaṃ kantānaṃ manāpānaṃ piyarūpānaṃ kāmūpasaṃhitānaṃ <pb ed="P" n="1.0145"/> rajanīyānaṃ| ukkhipa asisūnaṃ, pajaha pañca kāmaguṇe; abhikkhaṇa, sumedha, satthaṃ ādāyāti ayametassa attho|</p>

<p>‘‘‘maṃsapesī’ti kho, bhikkhu, nandīrāgassetaṃ adhivacanaṃ| ukkhipa maṃsapesiṃ, pajaha nandīrāgaṃ; abhikkhaṇa, sumedha, satthaṃ ādāyāti ayametassa attho|</p>

<p>‘‘‘nāgo’ti kho, bhikkhu, khīṇāsavassetaṃ bhikkhuno adhivacanaṃ| tiṭṭhatu nāgo, mā nāgaṃ ghaṭṭesi; namo karohi nāgassāti ayametassa attho’’ti|</p>

<p>idamavoca bhagavā| attamano āyasmā kumārakassapo bhagavato bhāsitaṃ abhinandīti|</p>

<p rend="centre">vammikasuttaṃ niṭṭhitaṃ tatiyaṃ|</p>

</xml>