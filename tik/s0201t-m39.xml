<xml src="s0201t-m39.xml">

<p rend="subhead"><pgroup id="m39"/><readunit id="m39">9. mahāassapurasuttavaṇṇanā</readunit></p>

<p n="415"> <hi rend="bold">jānapadino</hi>ti <pb ed="V" n="2.0215"/> janapadavanto, janapadassa vā issarā rājakumārā gottavasena <hi rend="bold">aṅgā nāma</hi>| tesaṃ nivāso yadi eko janapado<pb ed="M" n="2.0230"/>, kathaṃ bahuvacananti āha <hi rend="bold">‘‘ruḷhīsaddenā’’</hi>ti| akkharacintakā hi īdisesu ṭhānesu yutte viya saliṅgavacanāni (pāṇini 1.2.51) icchanti| ayamettha ruḷhī yathā ‘‘kurūsu viharati, mallesu viharatī’’ti ca| tabbisesane pana janapadasadde jātisadde ekavacanameva| tenāha <hi rend="bold">‘‘aṅgesu janapade’’</hi>ti| assā vuccanti pāsāṇāni, tāni sundarāni tattha santīti <hi rend="bold">‘‘assapura’’</hi>nti so nigamo vuttoti kecī| apare pana ājānīyo asso rañño tattha gahaṇaṃ upagatoti <hi rend="bold">‘‘assapura’’</hi>nti vuttoti vadanti| kiṃ tehi, nāmametaṃ tassa nigamassa| yasmā pana tattha bhagavato nibaddhavasanaṭṭhānaṃ kiñci nāhosi, tasmā <hi rend="bold">‘‘taṃ gocaragāmaṃ katvā viharati’’</hi>cceva vuttaṃ| tathā hi pāḷiyaṃ ‘‘assapuraṃ nāma aṅgānaṃ nigamo’’ti gocaragāmakittanameva kataṃ|</p>

<p><hi rend="bold">evarūpena sīlenā</hi>tiādīsu sīlaggahaṇena vārittasīlamāha| tena sammāvācākammantājīve dasseti| ācāraggahaṇena cārittasīlaṃ| tena parisuddhaṃ kāyavacīsamācāraṃ| paṭipattiggahaṇena samathavipassanāmaggaphalasaṅgahaṃ sammāpaṭipattiṃ| <hi rend="bold">lajjino</hi>ti iminā yathāvuttasīlācāramūlakāraṇaṃ| <hi rend="bold">pesalā</hi>ti iminā pārisuddhiṃ| <hi rend="bold">uḷāraguṇā</hi>ti iminā paṭipattiyā pāripūriṃ| <hi rend="bold">bhikkhusaṅghasseva vaṇṇaṃ kathentī</hi>ti idaṃ tesaṃ upāsakānaṃ yebhuyyena bhikkhūnaṃ guṇakittanapasutatāya vuttaṃ| te pana saddhammepi sammāsambuddhepi abhippasannā eva| tenāha <hi rend="bold">‘‘buddhamāmakā dhammamāmakā’’</hi>ti| vatthuttaye hi ekasmiṃ abhippasannā itaradvaye abhippasannā eva tadavinābhāvato| <hi rend="bold">piṇḍapātāpacāyane</hi>ti lakkhaṇavacanametaṃ yathā ‘‘kākehi sappi rakkhitabba’’nti, tasmā paccayapaṭipūjaneti vuttaṃ hoti| paccayadāyakānañhi kārassa attano sammāpaṭipattiyā mahapphalabhāvassa karaṇaṃ idha ‘‘piṇḍapātāpacāyana’’nti adhippetaṃ|</p>

<p><hi rend="bold">samaṇakaraṇā</hi>ti samaṇabhāvakarā, samaṇabhāvassa kārakāti attho| te pana ekantato attano santāne uppāditā vaḍḍhitā ca hontīti āha <hi rend="bold">‘‘samādāya paripūritā’’</hi>ti| <hi rend="bold">samaṇa</hi>ggahaṇañcettha samaṇavasena, na sāmaññamattenāti āha <hi rend="bold">‘‘samitapāpasamaṇa’’</hi>nti| <hi rend="bold">brāhmaṇakaraṇā</hi>ti etthāpi vuttanayenevattho veditabbo| byañjanato eva cāyaṃ bhedo, yadidaṃ samaṇabrāhmaṇāti<pb ed="V" n="2.0216"/>, na atthato| <hi rend="bold">samaṇena</hi> <hi rend="bold">kattabbadhammā</hi>ti <pb ed="M" n="2.0231"/> samaṇadhamme ṭhitena sampādetabbadhammā| yo hi heṭṭhimasikkhāsaṅkhātasamaṇabhāve suppatiṭṭhito, tena ye uparisikkhāsaṅkhātasamaṇabhāvā sampādetabbā, tesaṃ vaseneva vuttasamaṇena kattabbadhammā vuttāti| tathā hi tesaṃ samaṇabhāvāvahataṃ sandhāyāha <hi rend="bold">‘‘tepi ca samaṇakaraṇā hontiyevā’’</hi>ti| <hi rend="bold">idha panā</hi>ti mahāassapure| <hi rend="bold">hirottappādivasena desanā vitthāritā</hi>ti hirottappa-parisuddhakāyavacīmanosamācārājīvindriyasaṃvara-bhojanemattaññuta- jāgariyānuyogasatisampajañña-jhānavijjāvasena samaṇakaraṇadhammadesanā vitthārato desitā, na tikanipāte viya saṅkhepato| <hi rend="bold">phala</hi>ggahaṇeneva vipākaphalaṃ gahitaṃ, taṃ pana ukkaṭṭhaniddesena catubbidhaṃ sāmaññaphalaṃ daṭṭhabbaṃ| <hi rend="bold">ānisaṃsa</hi>ggahaṇena piyamanāpatādiudrayo| <hi rend="bold">tasseva attho</hi>ti tasseva avañcāpadasseva atthaniddeso| <hi rend="bold">‘‘yassā hī’’</hi>tiādinā byatirekavasena atthaṃ vadati| <hi rend="bold">ettakena ṭhānenā</hi>ti ettakena pāḷipadesena| <hi rend="bold">hirottappādīnaṃ</hi> upari pāḷiyaṃ vuccamānānaṃ samaṇakaraṇa<hi rend="bold">dhammānaṃ| vaṇṇaṃ kathesī</hi>ti guṇaṃ ānisaṃsaṃ abhāsi| <hi rend="bold">satipaṭṭhāne vuttanayenā</hi>ti ‘‘apica vaṇṇabhaṇanameta’’ntiādinā <hi rend="bold">satipaṭṭhānavaṇṇanāyaṃ</hi> (dī. ni. aṭṭha. 2.373; ma. ni. aṭṭha. 1.106) vuttanayena|</p>

<p n="416"> <hi rend="bold">yaṃ hirīyatī</hi>ti yena dhammena hetubhūtena vā jigucchati| karaṇe hetaṃ paccattavacanaṃ| <hi rend="bold">ya</hi>nti vā liṅgavipallāsena vutto, dhammoti attho| <hi rend="bold">hirīyitabbenā</hi>ti upayogatthe karaṇavacanaṃ, hirīyitabbayuttakaṃ kāyaduccaritādinti attho| <hi rend="bold">ottappitabbenā</hi>ti etthāpi eseva nayo| ajjhattaṃ niyakajjhattaṃ jātiādi samuṭṭhānaṃ etissāti <hi rend="bold">ajjhattasamuṭṭhānā hirī,</hi> bahiddhā attato bahibhūto parasatto samuṭṭhānaṃ etissāti <hi rend="bold">bahiddhāsamuṭṭhānaṃ ottappaṃ</hi>| attādhipatito āgatā <hi rend="bold">attādhipateyyā,</hi> attānaṃ adhipatiṃ katvā pavattā| <hi rend="bold">lajjāsabhāvasaṇṭhitā</hi>ti pāpajigucchanasabhāvaṭṭhāyinī| sappatissavalakkhaṇattā garunā kismiñci vutte gāravavasena patissavanaṃ patissavo, saha patissavenāti <hi rend="bold">sappatissavaṃ,</hi> patissavabhūtaṃ taṃsabhāvañca yaṃ kiñci gāravaṃ| jātiādimahattatāpaccavekkhaṇena uppajjamānā ca hirī tattha gāravavasena pavattatīti sappatissavalakkhaṇāti vuccati| <hi rend="bold">bhayasabhāvasaṇṭhita</hi>nti pāpato bhāyanasabhāvaṭṭhāyī, vajjabhīrukabhayadassāvilakkhaṇattā <pb ed="M" n="2.0232"/> vajjaṃ bhāyati taṃ bhayato passatīti <hi rend="bold">vajjabhīrukabhayadassāvī,</hi> evaṃsabhāvaṃ ottappaṃ| ajjhattasamuṭṭhānāditā ca hirottappānaṃ tattha tattha pākaṭabhāveneva vuccati, na paresaṃ kadāci aññamaññavippayogā| na hi lajjanaṃ nibbhayaṃ, pāpabhayaṃ vā alajjanaṃ hotīti| ayamettha saṅkhepo, vitthāro pana <hi rend="bold">aṭṭhasāliniyaṃ</hi> (dha. sa. aṭṭha. 1.balarāsivaṇṇanā) vuttanayeneva veditabbo| lokamariyādassa pālanato <hi rend="bold">lokapāladhammā nāma| sukkā</hi>ti <pb ed="V" n="2.0217"/> odātā pabhassarabhāvakārakā, sukkābhijātihetutāya <hi rend="bold">vā sukkā| sambheda</hi>nti ācāramariyādāsaṅkaraṃ| devabhāvāvahā dhammāti <hi rend="bold">devadhammā</hi>|</p>

<p><hi rend="bold">sukkadhammasamāhitā</hi>ti yathāvuttasukkadhammasamaṅgino| <hi rend="bold">santo</hi>ti vūpasantadosā| <hi rend="bold">sappurisā</hi>ti santajanā| saparahitasādhakā hi sādhavo|</p>

<p>avayavavinimuttassa samudāyassa abhāvato, avayavena ca samudāyassa apadisitabbato ovādūpasampadāvahovādekadeso <hi rend="bold">ovādūpasampadā</hi>ti| <hi rend="bold">idhā</hi>ti imasmiṃ assapure| <hi rend="bold">ete</hi> hirottappadhammā| <hi rend="bold">samaṇadhammā nāmāti dassitā</hi> mūlabhūtasamaṇabhāvakarā dhammāti katvā| tathā hi tesaṃ ādito gahaṇaṃ|</p>

<p>yassa adhigamena nippariyāyato samaṇā nāma honti, so ariyamaggo ‘‘samaṇassa kammaṃ paṭipadā’’ti katvā sāmaññaṃ, tassa pana phalabhāvato, ārammaṇakaraṇavasena araṇīyato phalanibbānāni <hi rend="bold">sāmaññattho</hi>| rāgaṃ khepetīti <hi rend="bold">rāgakkhayo,</hi> ariyamaggo| rāgo khīyati etthāti <hi rend="bold">rāgakkhayo,</hi> nibbānaṃ| phalaṃ pana kāraṇūpacārena <hi rend="bold">rāgakkhayo</hi> daṭṭhabbo| <hi rend="bold">dosakkhayo mohakkhayo</hi>ti etthāpi eseva nayo| sāmaññabhūto attho <hi rend="bold">sāmaññattho,</hi> maggo, sāmaññassa atthoti <hi rend="bold">sāmaññattho,</hi> phalanti āha <hi rend="bold">‘‘maggampi phalampi ekato katvā sāmaññattho kathito’’</hi>ti| tayidaṃ ukkaṭṭhaniddesena vuttaṃ| sīlādipubbabhāgapaṭipadāpi hi idha ‘‘sāmaññattho’’ti gahitā| tenevāha ‘‘sati uttarikaraṇīye’’ti| <hi rend="bold">paṭivedayāmī</hi>ti punappunaṃ ñāpemi|</p>

<p n="417"> <hi rend="bold">kammapathavasenevā</hi>ti akusalakammapathabhāveneva, tato tādisampi akusalakammaṃ bhikkhussa kātuṃ na yuttanti duṭṭhullabhāveneva tato <pb ed="M" n="2.0233"/> oramatīti adhippāyo| <hi rend="bold">sikkhāpadabaddhenā</hi>ti sikkhāpadapaññāpanena| <hi rend="bold">pānīyaghaṭe vā patte vā kākānaṃ hatthaṃ vā daṇḍaṃ vā leḍḍuṃ vā</hi>ti sabbamidaṃ nidassanamattaṃ daṭṭhabbaṃ| yattha katthaci hi ṭhitānaṃ aññesampi pāṇīnaṃ uṭṭhāpanādi sabbaṃ aniṭṭhakaraṇaṃ idha aparisuddhakāyasamācārabhāveneva saṅgahitanti| <hi rend="bold">uttāno</hi>ti uddhamuddhaṃ tanotīti uttāno| evaṃbhūto ca kenaci anuppādabhūmiyaṃ sañjātasālakalyāṇīkhandho viya uparūpari uggatuggato pākaṭo ca hotīti āha <hi rend="bold">‘‘uggato pākaṭo’’</hi>ti| <hi rend="bold">anāvaṭo</hi>ti anivuto| tenāha <hi rend="bold">‘‘asañchanno’’</hi>ti, nacchādetabboti attho| <hi rend="bold">ekasadiso</hi> visuddhabhāvena| <hi rend="bold">antarantare chiddarahito</hi> pubbenāparaṃ sammāpaṭipattiyā sandhānena| <hi rend="bold">saṃvuto</hi> kāyikassa saṃvarassa anupakkilesato| tenāha <hi rend="bold">‘‘kilesānaṃ dvāraṃ pidahanenā’’</hi>ti|</p>

<p n="418"> ettha <pb ed="V" n="2.0218"/> yathā lahukataraṃ kākuṭṭhāpanādikāyakammaṃ kāyasamācārassa aparisuddhabhāvāvahaṃ sallekhavikopanato, micchāvitakkanamattañca manosamācārassa, evaṃ yaṃ kiñci aniyyānakathākathanamattaṃ vacīsamācārassa aparisuddhabhāvāvahaṃ sallekhavikopanato, na hasādhippāyena musākathananti daṭṭhabbaṃ| hasādhippāyena hi musākathanaṃ sikkhāpadabaddheneva paṭikkhittanti|</p>

<p n="420"> ājīvopi ekacco kammapathavasena vārito labbhati| so pana atioḷāriko kāyavacīsamācāravāresu vuttanayo evāti na gahitoti daṭṭhabbaṃ| ye pana ‘‘tādiso bhikkhūnaṃ ayogyato na gahito’’ti vadanti, taṃ micchā tathā sati kāyavacīsamācāravārepi tassa aggahetabbabhāvāpattito| ‘‘khādatha pivathā’’ti pucchā attano khāditukāmatādīpanena, pariyāyakathābhāvato panesā sallekhavikopanā jātā|</p>

<p n="422"> anesanaṃ pahāya dhammena samena paccaye pariyesanto <hi rend="bold">pariyesanamattaññū</hi> nāma| dāyakassa deyyadhammassa attano ca pamāṇaññutāpaṭiggaṇhanto <hi rend="bold">paṭiggahaṇamattaññū</hi> nāma| yoniso paccavekkhitvā paribhuñjanto <hi rend="bold">paribhogamattaññū</hi> nāma|</p>

<p n="423"> <hi rend="bold">ekasmiṃ</hi> <pb ed="M" n="2.0234"/> <hi rend="bold">koṭṭhāse</hi>ti majjhimayāmasaññite ekasmiṃ koṭṭhāse| <hi rend="bold">‘‘vāmena passena sentī’’</hi>ti evaṃ vuttā| <hi rend="bold">dakkhiṇapassena sayāno nāma natthi</hi> dakkhiṇahatthassa sarīraggahaṇādipayogakkhamato| purisavasena cetaṃ vuttaṃ|</p>

<p><hi rend="bold">tejussadattā</hi>ti iminā sīhassa abhīrukabhāvaṃ dasseti| bhīrukā hi sesamigā attano āsayaṃ pavisitvā santāsapubbakaṃ yathā tathā sayanti, sīho pana abhīrukabhāvato satokārī bhikkhu viya satiṃ upaṭṭhapetvāva sayati| tenāha <hi rend="bold">‘‘dve purimapāde’’</hi>tiādi| seti abyāvaṭabhāvena pavattati etthāti <hi rend="bold">seyyā,</hi> catutthajjhānameva seyyā| kiṃ pana taṃ catutthajjhānanti? ānāpānacatutthajjhānaṃ| tattha hi ṭhatvā vipassanaṃ vaḍḍhetvā bhagavā anukkamena aggamaggaṃ adhigato tathāgato jātoti keci, tayidaṃ padaṭṭhānaṃ nāma na seyyā| apare pana ‘‘catutthajjhānasamanantarā bhagavā parinibbāyī’’ti vuttapadaṃ gahetvā ‘‘lokiyacatutthajjhānasamāpatti tathāgataseyyā’’ti vadanti, tathā sati parinibbānakālikā tathāgataseyyāti āpajjati, na ca bhagavā catutthajjhānaṃ samāpajjanabahulo vihāsi, aggaphalajhānaṃ panettha ‘‘catutthajjhāna’’nti adhippetaṃ| tattha yathā sattānaṃ niddupagamanalakkhaṇā seyyā <pb ed="V" n="2.0219"/> bhavaṅgacittavāravasena hoti, tañca tesaṃ paṭhamajātisamanvayaṃ yebhuyyavuttikaṃ, evaṃ bhagavato ariyajātisamanvayaṃ yebhuyyavuttikaṃ aggaphalabhūtaṃ catutthajjhānaṃ ‘‘tathāgataseyyā’’ti veditabbaṃ| <hi rend="bold">sīhaseyyā</hi>ti seṭṭhaseyyāti āha <hi rend="bold">‘‘uttamaseyyā’’</hi>ti|</p>

<p n="426"> <hi rend="bold">vigatantānī</hi>ti iṇamūlāni| <hi rend="bold">tesa</hi>nti iṇamūlānaṃ| <hi rend="bold">pariyanto</hi>ti avaseso|</p>

<p>pavattinivāraṇena <hi rend="bold">catuiriyāpathaṃ chindanto| ābādhatī</hi>ti pīḷeti| <hi rend="bold">dukkhito</hi>ti sañjātadukkho| appaṃ balaṃ <hi rend="bold">balamattā</hi>| appattho hi ayaṃ <hi rend="bold">mattā</hi>-saddo ‘‘mattāsukhapariccāgā’’tiādīsu (dha. pa. 290) viya, balavattho pana <hi rend="bold">mattā</hi>-saddo anatthantaro| <hi rend="bold">sesa</hi>nti ‘‘tassa hi bandhanā muttomhīti āvajjayato tadubhayaṃ hotī’’tiādinā vattabbaṃ sandhāyāha| <hi rend="bold">sabbapadesū</hi>ti vuttāvasiṭṭhesu sabbapadesu| yenakāmaṃ yathāruci gacchatīti <hi rend="bold">yenakāmaṃgamo</hi>ti <pb ed="M" n="2.0235"/> anunāsikalopaṃ akatvā niddeso| bhujo attano yathāsukhaviniyogo isso icchitabbo etthāti <hi rend="bold">bhujisso,</hi> sāmiko| so pana aparasantakatāya <hi rend="bold">‘‘attano santako’’</hi>ti vutto| dullabhāpatāya kaṃ tārenti etthāti <hi rend="bold">kantāro</hi>ti āha <hi rend="bold">‘‘nirudakaṃ dīghamagga’’</hi>nti|</p>

<p><hi rend="bold">vināsetī</hi>ti khādanadubbiniyojanādīhi yathā iṇamūlaṃ kiñci na hoti, tathā karoti| <hi rend="bold">yamhi</hi> rāgavatthumhi| <hi rend="bold">so</hi> puggalo| <hi rend="bold">tena</hi> rāgavatthunā, puriso ce itthiyā, itthī ce purisena| <hi rend="bold">iṇaṃ viya kāmacchando daṭṭhabbo</hi> pīḷāsamānato|</p>

<p><hi rend="bold">na vindatī</hi>ti na jānāti| <hi rend="bold">upaddavethā</hi>ti sukhavihārassa upaddavaṃ karotha, vibādhethāti attho| <hi rend="bold">rogo viya byāpādo daṭṭhabbo</hi> sukhabhañjanasamānato|</p>

<p>nānāvidhahetūpāyālaṅkatatāya khandhāyatanadhātupaṭiccasamuppādādidhammanītivicittatāya ca <hi rend="bold">vicittanaye| dhammassavane</hi>ti dhammakathāyaṃ| kathā hi sotabbaṭṭhena ‘‘savana’’nti vuttā| evamettha sīlaṃ vibhattaṃ, evaṃ jhānābhiññā, evaṃ vipassanāmaggaphalānīti <hi rend="bold">neva tassa</hi> dhammassavanassa <hi rend="bold">ādimajjhapariyosānaṃ jānāti| uṭṭhite</hi>ti niṭṭhite| <hi rend="bold">aho kāraṇa</hi>nti tattha tattha paṭiññānurūpena nikkhittasādhanavasena gahitakāraṇaṃ| <hi rend="bold">aho upamā</hi>ti tasseva kāraṇassa patiṭṭhāpanavasena anvayato byatirekato ca patiṭṭhaṃ udāharaṇādi| <hi rend="bold">bandhanāgāraṃ viya thinamiddhaṃ daṭṭhabbaṃ</hi> dukkhato niyyānassa vibandhanato|</p>

<p>yasmā <pb ed="V" n="2.0220"/> kukkuccanīvaraṇaṃ uddhaccarahitaṃ natthi, yasmā vā uddhaccakukkuccaṃ samānakiccāhārapaṭipakkhaṃ, tasmā kukkuccassa visayaṃ dassento <hi rend="bold">‘‘vinaye apakataññunā’’</hi>tiādimāha| yathā hi uddhaccaṃ sattassa avūpasamakaraṃ, tathā kukkuccampi| yathāpi uddhaccassa ñātivitakkādi āhāro, tathā kukkuccassapi| yathā ca uddhaccassa samatho paṭipakkho, tathā kukkuccassapīti| <hi rend="bold">dāsabyaṃ viya uddhaccakukkuccaṃ daṭṭhabbaṃ</hi> aseribhāvāpādanato|</p>

<p>soḷasavatthukā vicikicchā aṭṭhavatthukaṃ vicikicchaṃ anupaviṭṭhāti āha <hi rend="bold">‘‘aṭṭhasu ṭhānesu vicikicchā’’</hi>ti| <hi rend="bold">vicikicchanto</hi>ti saṃsayanto| <hi rend="bold">adhimuccitvā</hi>ti <pb ed="M" n="2.0236"/> pattiyāyetvā| <hi rend="bold">gaṇhitu</hi>nti saddheyyavatthuṃ pariggahetuṃ| abhimukhaṃ sappanaṃ <hi rend="bold">āsappanaṃ,</hi> parito sappanaṃ <hi rend="bold">parisappanaṃ</hi>| padadvayenapi cittassa anicchanākārameva vadati| khemantagāmimaggaṃ na pariyogāhati etenāti <hi rend="bold">apariyogāhanaṃ,</hi> ussaṅkitaparisaṅkitabhāvena chambhitaṃ hoti cittaṃ yassa dhammassa vasena, so dhammo <hi rend="bold">chambhitatta</hi>nti vicikicchanākāramāha| tenāha <hi rend="bold">‘‘cittassa uppādayamānā’’</hi>ti| <hi rend="bold">kantāraddhānamaggo viyā</hi>ti sāsaṅkakantāraddhānamaggo viya <hi rend="bold">daṭṭhabbā</hi> appaṭipattihetubhāvato|</p>

<p>natthi ettha iṇanti aṇaṇo, tassa bhāvo <hi rend="bold">āṇaṇyaṃ,</hi> kassaci iṇassa adhāraṇaṃ| <hi rend="bold">samiddhakammanto</hi>ti nipphannajīvikappayogo| paribundhati uparodhetīti ra-kārassa la-kāraṃ katvā palibodho, aserivihāro, tassa mūlaṃ kāraṇanti <hi rend="bold">palibodhamūlaṃ| cha dhamme bhāvetvā</hi>ti asubhanimittaggāhādike cha dhamme uppādetvā vaḍḍhetvā| <hi rend="bold">cha dhamme bhāvetvā</hi>ti ca mettānimittaggāhādayo ca tattha tattha cha dhammāti vuttāti veditabbo| <hi rend="bold">pajahatī</hi>ti vikkhambhanavasena pajahati| tenāha <hi rend="bold">‘‘ācārapaṇṇattiādīni sikkhāpiyamāno’’</hi>tiādi| <hi rend="bold">paravatthumhī</hi>ti visabhāgavatthusmiṃ, paravisaye vā| paravisayā hete bhikkhuno, yadidaṃ pañca kāmaguṇā| <hi rend="bold">āṇaṇyamiva kāmacchandappahānaṃ āha</hi> piyavatthuabhāvāvahato|</p>

<p>ācāravipattipaṭibāhakāni sikkhāpadāni <hi rend="bold">ācārapaṇṇattiādīni| ārogyamiva byāpādappahānaṃ āha</hi> kāyacittānaṃ phāsubhāvāvahato|</p>

<p><hi rend="bold">bandhanā mokkhamiva thinamiddhappahānaṃ āha</hi> cittassa niggahitabhāvāvahato|</p>

<p><hi rend="bold">bhujissaṃ viya uddhaccakukkuccappahānaṃ āha</hi> cittassa seribhāvāvahato|</p>

<p><hi rend="bold">tiṇaṃ</hi> <pb ed="V" n="2.0221"/> <hi rend="bold">viyā</hi>ti tiṇamiva katvā| <hi rend="bold">agaṇetvā</hi>ti acintetvā| <hi rend="bold">khemantabhūmiṃ viya vicikicchāpahānaṃ āha</hi> anussaṅkitāparisaṅkitabhāvena sammāpaṭipattihetubhāvato|</p>

<p n="427"> kirīyati (a. ni. ṭī. 3.5.28-29) gabbhāsaye khipīyatīti karo, sambhavo, karato jātoti <hi rend="bold">karajo,</hi> mātāpettikasambhavoti attho| mātuyā hi sarīrasaṇṭhāpanavasena <pb ed="M" n="2.0237"/> karato jātoti <hi rend="bold">karajo</hi>ti apare| ubhayathāpi <hi rend="bold">karajakāya</hi>nti catusantatirūpamāha| <hi rend="bold">temetī</hi>ti tintaṃ karoti| ko panettha tintabhāvoti āha <hi rend="bold">‘‘snehetī’’</hi>ti, pītisnehena pīṇanaṃ karotīti attho| tenāha <hi rend="bold">‘‘sabbattha pavattapītisukhaṃ karotī’’</hi>ti| pītisamuṭṭhānapaṇītarūpehi sakalassa karajakāyassa pariphuṭatāya cettha taṃsamuṭṭhāpakapītisukhānaṃ sabbattha pavatti jotitā| <hi rend="bold">parisandetī</hi>tiādīsupi eseva nayo| tatthāpi hi ‘‘samantato sandeti temeti sneheti, sabbattha pavattapītisukhaṃ karotī’’tiādinā yathārahaṃ attho veditabbo| <hi rend="bold">paripūretī</hi>ti vāyunā bhastaṃ viya imaṃ karajakāyaṃ pītisukhena pūreti| <hi rend="bold">samantato phusatī</hi>ti imaṃ karajakāyaṃ pītisukhena phusati| <hi rend="bold">sabbāvato</hi>ti a-kārassa ā-kāro kato, sabbāvayavavatoti atthoti āha <hi rend="bold">‘‘sabbakoṭṭhāsavato’’</hi>ti, maṃsādisabbābhāgavatoti attho| <hi rend="bold">aphuṭaṃ nāma na hoti</hi> pītisukhasamuṭṭhānehi rūpehi sabbatthakameva byāpitattā| kātuñceva yojetuñca cheko sannetuṃ paṭibaloti yojanā| nhānīyacuṇṇānaṃ parimaddanavasena piṇḍaṃ karontena hatthena bhājanaṃ nippīḷetabbaṃ hotīti āha <hi rend="bold">‘‘sannentassa bhijjatī’’</hi>ti| <hi rend="bold">anugatā</hi>ti anupaviṭṭhā| <hi rend="bold">parigatā</hi>ti parito samantato tintā| tintabhāveneva samaṃ antaraṃ bāhirañca etissāti <hi rend="bold">santarabāhirā| sabbatthakamevā</hi>ti sabbattheva| <hi rend="bold">na ca pagghariṇī</hi> pamāṇayuttasseva udakassa sittattā| ettha ca nhānīyapiṇḍaṃ viya karajakāyo, taṃ temetvā sampiṇḍitapamāṇayuttudakaṃ viya paṭhamajjhānasukhaṃ daṭṭhabbaṃ|</p>

<p n="428"> <hi rend="bold">heṭṭhā ubbhijjitvā uggacchanudako</hi>ti rahadassa adhothūladhārāvasena ubbhijja uṭṭhahanudako| <hi rend="bold">antoyeva ubbhijjanudako</hi>ti rahadassa abbhantareyeva thūladhārā ahutvā uṭṭhitudakasirāmukhehi ubbhijjanako| <hi rend="bold">āgamanamaggo</hi>ti nadītaḷākakandarasarādito āgamanamaggo|</p>

<p n="429"> uppalagacchāni ettha santīti <hi rend="bold">uppalinī</hi> (a. ni. ṭī. 3.5.28-29), vāri| <hi rend="bold">ayamettha vinicchayo,</hi> tathā hi loke rattakkhiko ‘‘puṇḍarīkakkho’’ti vuccati| keci pana <pb ed="V" n="2.0222"/> ‘‘rattaṃ padumaṃ, setaṃ puṇḍarīka’’nti vadanti| uppalādīni viya karajakāyo, udakaṃ <pb ed="M" n="2.0238"/> viya tatiyajjhānasukhanti ayampi attho <hi rend="bold">‘‘purimanayenā’’</hi>ti atideseneva vibhāvitoti daṭṭhabbaṃ|</p>

<p n="430"> <hi rend="bold">nirupakkilesaṭṭhenā</hi>ti rajojallādinā anupakkiliṭṭhatāya amalīnabhāvena| amalīnampi kiñci vatthu pabhassarasabhāvaṃ hotīti vuttaṃ <hi rend="bold">‘‘pabhassaraṭṭhenā’’</hi>ti| <hi rend="bold">utupharaṇa</hi>nti uṇhutupharaṇaṃ| sabbatthakameva jhānasukhena phuṭṭho karajakāyo yathā utunā phuṭṭhavatthasadisoti āha <hi rend="bold">‘‘vatthaṃ viya karajakāyo’’</hi>ti| <hi rend="bold">tasmā</hi>ti ‘‘vatthaṃ viyā’’tiādinā vuttamevatthaṃ hetubhāvena paccāmasati, karajakāyassa vatthasadisattā catutthajjhānasukhassa ca utupharaṇasadisattāti attho| santasabhāvattā ñāṇuttarattā cettha upekkhāpi sukhe saṅgahitāti catutthajjhānepi sukhaggahaṇaṃ kataṃ| ‘‘parisuddhena pariyodātena pharitvā nisinno hotī’’ti vacanato catutthajjhānacittassa vatthasadisatā vuttā| catutthajjhānasamuṭṭhānarūpehi bhikkhuno kāyassa phuṭabhāvaṃ sandhāya <hi rend="bold">‘‘taṃsamuṭṭhānarūpaṃ utupharaṇaṃ viyā’’</hi>ti vuttaṃ| purisassa kāyo viya bhikkhuno karajakāyoti ayaṃ panattho pākaṭoti na gahito, gahito eva vā ‘‘yathā hi katthaci…pe.… kāyo phuṭo hotī’’ti vuttattā|</p>

<p n="431"> <hi rend="bold">pubbenivāsañāṇupamāya</hi>nti pubbenivāsañāṇassa dassitupamāyaṃ| <hi rend="bold">taṃdivasaṃkatakiriyā</hi>gahaṇaṃ pākatikasattassapi yebhuyyena pākaṭā hotīti dassanatthaṃ| <hi rend="bold">taṃdivasagatagāmattaya</hi>ggahaṇeneva mahābhinīhārehi aññesampi pubbenivāsañāṇalābhīnaṃ tīsu bhavesu katā kiriyā yebhuyyena pākaṭā hotīti dīpitanti daṭṭhabbaṃ|</p>

<p n="432"> <hi rend="bold">sammukhadvārā</hi>ti aññamaññassa abhimukhadvārā| <hi rend="bold">aparāparaṃ sañcarante</hi>ti taṃtaṃkiccavasena ito cito ca sañcarante| <hi rend="bold">ito pana gehā…pe.… pavisanavasenapī</hi>ti idaṃ cutūpapātañāṇassa visayadassanavasena vuttaṃ| <hi rend="bold">dvinnaṃ gehānaṃ antare ṭhatvā</hi>ti dvinnaṃ gehadvārānaṃ sammukhaṭṭhānabhūte antaravīthiyaṃ vemajjhe ṭhatvā| tesu hi ekassa ce pācīnamukhadvāraṃ itarassa pacchimamukhaṃ, tassa sammukhaṃ ubhinnaṃ antaravīthiyaṃ ṭhitassa dakkhiṇāmukhassa, uttarāmukhassa vā cakkhumato purisassa tattha pavisanakanikkhamanakapurisā yathā sukheneva <pb ed="M" n="2.0239"/> pākaṭā honti, evaṃ dibbacakkhuñāṇasamaṅgino cavanakupapajjanakapurisā| yathā pana tassa purisassa aññeneva khaṇena pavisantassa dassanaṃ, aññena nikkhamantassa dassanaṃ, evaṃ imassapi aññeneva khaṇena cavamānassa dassanaṃ, aññena upapajjamānassa dassananti daṭṭhabbaṃ| ñāṇassa pākaṭāti ānetvā sambandho| <hi rend="bold">tassā</hi>ti ñāṇassa|</p>

<p n="433"> pabbatasikharaṃ <pb ed="V" n="2.0223"/> yebhuyyena saṃkhittaṃ saṅkucitaṃ hotīti idha pabbatamatthakaṃ <hi rend="bold">‘‘pabbatasaṅkhepo’’</hi>ti vuttaṃ, pabbatapariyāpanno vā padeso <hi rend="bold">pabbatasaṅkhepo| anāvilo</hi>ti akālusso| sā cassa anāvilatā kaddamābhāvena hotīti āha <hi rend="bold">‘‘nikkaddamo’’</hi>ti| <hi rend="bold">ṭhitāsupi nisinnāsupi</hi> gāvīsu| <hi rend="bold">vijjamānāsū</hi>ti labbhamānāsu| <hi rend="bold">itarā</hi> ṭhitāpi nisinnāpi <hi rend="bold">carantīti vuccanti</hi> sahacaraṇañāyena| <hi rend="bold">tiṭṭhantameva,</hi> na kadācipi carantaṃ| <hi rend="bold">dvaya</hi>nti sippisammukaṃ macchagumbanti imaṃ ubhayaṃ <hi rend="bold">tiṭṭhantanti vuttaṃ,</hi> carantampīti adhippāyo| kiṃ vā imāya sahacariyāya, yathālābhaggahaṇaṃ panettha daṭṭhabbaṃ| sakkharakathalassa hi vasena ‘‘tiṭṭhanta’’nti, sippisambukassa macchagumbassa ca vasena ‘‘tiṭṭhantampi, carantampī’’ti yojanā kātabbā|</p>

<p n="434"> <hi rend="bold">bhikkhū</hi>ti bhinnakilesoti bhikkhu| so hi paramatthato samaṇotināmako| tattha ariyamaggena sabbaso pāpānaṃ samitāvīti <hi rend="bold">samaṇo</hi>| tenāha <hi rend="bold">‘‘samitapāpattā’’</hi>ti| seṭṭhaṭṭhena brahmā vuccati sammāsambuddho, tato āgatoti brahmā, ariyamaggo, taṃ asammohapaṭivedhavasena aññāsīti <hi rend="bold">brāhmaṇo</hi>| taṃsamaṅgitāya hissa pāpānaṃ bāhitabhāvo| tenāha <hi rend="bold">‘‘bāhitapāpattā brāhmaṇo’’</hi>ti| aṭṭhaṅgikena ariyamaggajalena nhātavā niddhotakilesoti <hi rend="bold">nhātako| gatattā</hi>ti pahānābhisamayavasena paṭividdhattā| tenāha <hi rend="bold">‘‘viditattā’’</hi>ti| <hi rend="bold">nissutattā</hi>ti samucchedappahānavasena santānato sabbaso nihatattā| tenāha <hi rend="bold">‘‘apahatattā’’</hi>ti, mariyādavasena kilesānaṃ hiṃsitattā ariyamaggehi odhiso sabbaso kilesānaṃ samucchinnattāti attho| tenāha <hi rend="bold">‘‘hatattā’’</hi>ti| <hi rend="bold">ārakattā</hi>ti suppahīnatāya vippakaṭṭhabhāvato| tenāha <hi rend="bold">‘‘dūrībhūtattā’’</hi>ti| ubhayampi ubhayattha yojetabbaṃ – kilesānaṃ ārakattā <pb ed="M" n="2.0240"/> hatattā dūrībhūtattā ca <hi rend="bold">ariyo,</hi> tathā <hi rend="bold">araha</hi>nti| yaṃ panettha atthato na vibhattaṃ, taṃ uttānatthattā suviññeyyameva|</p>

<p rend="centre">mahāassapurasuttavaṇṇanāya līnatthappakāsanā samattā|</p>

</xml>