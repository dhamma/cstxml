<xml src="s0203t-m108.xml">

<p rend="subhead"><readunit id="m108">8. gopakamoggallānasuttavaṇṇanā</readunit></p>

<p rend="bodytext" n="79"><hi rend="paranum">79</hi><hi rend="dot">.</hi> kammaṃyeva <pb ed="V" n="2.0047"/> kammanto, so ettha atthīti kammakaraṇaṭṭhānaṃ <hi rend="bold">‘‘kammanto’’</hi>ti vuttaṃ| tenāha <hi rend="bold">‘‘kammantaṭṭhāna’’</hi>nti| <hi rend="bold">tehi dhammehī</hi>ti buddhaguṇehi| te pana sabbaññutaññāṇappamukhāti katvā āha <hi rend="bold">‘‘sabbaññutaññāṇadhammehī’’</hi>ti| <hi rend="bold">sabbena sabba</hi>nti sabbappakārena anavasesaṃ, ettako guṇānaṃ pakārabhedo, tesu kiñcipi pakāraṃ anavasesetvā| <hi rend="bold">sabbakoṭṭhāsehi sabba</hi>nti yattakā guṇabhāgā, tehi sabbehi anavasesaṃ nissesameva katvā| <hi rend="bold">yopi ahosī</hi>ti yopi kosambivāsīnaṃ bhikkhūnaṃ vasena kosambiyaṃ kalaho ahosi| <hi rend="bold">sopi tattheva</hi> uppannaṭṭhāneyeva uppannamatto vūpasamito| <hi rend="bold">parinibbutakāle panassā</hi>ti assa sammāsambuddhassa parinibbutakāle pana| bhiyyosomattāya bhikkhū samaggā jātā, kathañca saṃvego jātoti dassetuṃ <hi rend="bold">‘‘aṭṭhasaṭṭhī’’</hi>tiādi vuttaṃ| sātisayaṃ abhiṇhañca upasamappattiyā <hi rend="bold">ativiya upasantupasantā| anusaṃyāyamāno</hi>ti anu anu sammadeva jānanto vicārento vosāsamāno| ‘‘anusaññāyamāno’’ti vā pāṭho| tattha ya-kārassa ña-kāraṃ katvā niddesoti āha <hi rend="bold">‘‘anuvicaramāno’’</hi>ti|</p>

<p rend="bodytext" n="80"><hi rend="paranum">80</hi><hi rend="dot">.</hi> <hi rend="bold">heṭṭhimapucchamevā</hi>ti <pb ed="M" n="2.0261"/> gopakamoggallānena pucchitapucchameva| so hi ‘‘tehi dhammehī’’tiādinā, ‘‘atthi koci tumhākaṃ sāsanassa sārabhūto bhikkhū’’ti pucchi| ayañca tameva ‘‘paṭisaraṇo’’ti pariyāyena pucchi| <hi rend="bold">appaṭisaraṇe</hi>ti yaṃ tumhe bhikkhuṃ paṭibodheyyātha, tādisassa abhāvena appaṭisaraṇe| tathāgatena pavedito dhammo paṭisaraṇaṃ etesanti <hi rend="bold">dhammapaṭisaraṇā</hi>| tenāha <hi rend="bold">‘‘dhammo avassayo’’</hi>ti|</p>

<p rend="bodytext" n="81"><hi rend="paranum">81</hi><hi rend="dot">.</hi> <hi rend="bold">āgacchatī</hi>ti vācuggatabhāvena āgacchati| vatthuvītikkamasaṅkhāte garugarutaralahulahutarādibhede ajjhācāre āpattisamaññāti āha – <hi rend="bold">‘‘āpatti…pe.… āṇātikkamanamevā’’</hi>ti| <hi rend="bold">yathādhamma</hi>nti dhammānurūpaṃ| <hi rend="bold">yathāsiṭṭha</hi>nti yathānusiṭṭhaṃ| <hi rend="bold">dhammo no</hi>ti ettha <hi rend="bold">no</hi>-saddo avadhāraṇe ‘‘na no samaṃ atthi tathāgatenā’’tiādīsu (khu. pā. 6.3; su. ni. 226) viya| tenevāha <hi rend="bold">‘‘dhammova kāretī’’</hi>ti|</p>

<p rend="bodytext" n="83"><hi rend="paranum">83</hi><hi rend="dot">.</hi> ‘‘yathā taṃ tumhādisehi rakkhakehi gopakehī’’ti evaṃ pasannavesena attānaṃ ukkaṃsāpetukāmo<pb ed="V" n="2.0048"/>| ariyūpavādapāpaṃ khamāpane sati antarāyāya na hotīti āha – <hi rend="bold">‘‘iccetaṃ kusala’’</hi>nti| <hi rend="bold">gonaṅgalamakkaṭo</hi>ti gonaṅguṭṭhamakkaṭo|</p>

<p rend="bodytext" n="84"><hi rend="paranum">84</hi><hi rend="dot">.</hi> ayaṃ ukkaṃsāpetuṃ icchitaṃ yathāraddhamatthaṃ visaṃvādeti avaṇṇitampi vaṇṇitaṃ katvā kathento; imassa vacanassa paṭikkhepena iminā dātabbapiṇḍapātassa antarāyo mā hotūti evaṃ piṇḍapātaṃ rakkhituṃ na kho pana sakkāti yojanā| <hi rend="bold">ida</hi>nti ‘‘na kho, brāhmaṇa, so bhagavā’’tiādidesanaṃ| <hi rend="bold">abbhantaraṃ karitvā</hi>ti nibbānantogadhaṃ katvā, antaraṃ vā tassa nijjhānassa kāraṇaṃ katvā| kāmarāgavasena hi taṃ nijjhānaṃ hotīti| <hi rend="bold">idhā</hi>ti imasmiṃ suttapadese| <hi rend="bold">sabbasaṅgāhikajjhāna</hi>nti lokiyalokuttarassa antarāyo mā hotūti evaṃ katvāpi rūpāvacarassa maggajhānassa phalajhānassāti sabbassapi saṅgaṇhanavasena desitattā sabbasaṅgāhakajjhānaṃ nāma kathitaṃ|</p>

<p rend="bodytext"><hi rend="bold">yaṃ no maya</hi>nti ettha <hi rend="bold">no</hi>ti nipātamattaṃ| <hi rend="bold">taṃ no</hi>ti ettha pana <hi rend="bold">no</hi>ti amhākanti attho| <hi rend="bold">usūyati</hi> rājakiccapasutatādhīnatāya ekatthābhinivesabhāvato<pb ed="M" n="2.0262"/>| mandapaññatāya vassakāragatissābhibhūtacittatāya paripuṇṇaṃ katvā vuttampi atthaṃ anupadhārento āha – <hi rend="bold">‘‘ekadesameva kathesī’’</hi>ti| sesaṃ suviññeyyameva|</p>

<p rend="centre">gopakamoggallānasuttavaṇṇanāya līnatthappakāsanā samattā|</p>

</xml>