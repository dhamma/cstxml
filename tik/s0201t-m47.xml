<xml src="s0201t-m47.xml">

<p rend="subhead"><readunit id="m47">7. vīmaṃsakasuttavaṇṇanā</readunit></p>

<p rend="bodytext" n="487"><hi rend="paranum">487</hi><hi rend="dot">.</hi> <hi rend="bold">atthavīmaṃsako</hi>ti <pb ed="M" n="2.0298"/><pb ed="V" n="2.0277"/> attatthaparatthādiatthavijānanako| <hi rend="bold">saṅkhāravīmaṃsako</hi>ti saṅkhatadhamme salakkhaṇato sāmaññalakkhaṇato vā āyatanādivibhāgato ca vīmaṃsako| <hi rend="bold">satthuvīmaṃsako</hi>ti ‘‘satthā nāma guṇato ediso ediso cā’’ti satthu upaparikkhako| <hi rend="bold">vīmaṃsako</hi>ti vicārako| yaṃ cetaso sarāgādivibhāgato paricchindanaṃ, taṃ <hi rend="bold">cetopariyāyo</hi>| tenāha <hi rend="bold">‘‘cittapariccheda’’</hi>nti| yasmā cetopariyāyañāṇalābhī – ‘‘idaṃ cittaṃ ito paraṃ pavattaṃ idamito para’’nti parassa cittuppattiṃ pajānāti, tasmā vuttaṃ ‘‘<hi rend="bold">cetopariyāyanti cittavāra’’</hi>nti| vāratthepi hi <hi rend="bold">pariyāya</hi>-saddo hoti – ‘‘kassa nu kho, ānanda, pariyāyo ajja bhikkhuniyo ovaditu’’ntiādīsu (ma. ni. 3.398)| cittacārantipi pāṭho, cittapavattinti attho| <hi rend="bold">evaṃ vijānanatthāyā</hi>ti idāni vuccamānākārena vīmaṃsanatthāya|</p>

<p rend="bodytext" n="488"><hi rend="paranum">488</hi><hi rend="dot">.</hi> <hi rend="bold">kalyāṇamittūpanissaya</hi>nti kalyāṇamittasaṅkhātaṃ brahmacariyavāsassa balavasannissayaṃ| <hi rend="bold">upaḍḍhaṃ attano ānubhāvenā</hi>ti iminā puggalena sampādiyamānassa brahmacariyassa upaḍḍhabhāgamattaṃ attano vimuttiparipācakadhammānubhāvena sijjhati| <hi rend="bold">upaḍḍhaṃ kalyāṇamittānubhāvenā</hi>ti itaro pana upaḍḍhabhāgo yaṃ nissāya brahmacariyaṃ vussati, tassa kalyāṇamittassa upadesānubhāvena <hi rend="bold">hoti,</hi> sijjhatīti attho| lokasiddho eva ayamattho| lokiyā hi –</p>

<p rend="gatha1">‘‘pādo siddho ācariyā, pādo hissānubhāvato|</p>

<p rend="gathalast">taṃvijjāsevakā pādo, pādo kālena paccatī’’ti|| –</p>

<p rend="unindented">vadanti| <hi rend="bold">attano dhammatāyā</hi>ti attano sabhāvena, ñāṇenāti attho| <hi rend="bold">kalyāṇamittatā</hi>ti kalyāṇo bhadro sundaro mitto etassāti kalyāṇamitto, tassa bhāvo <hi rend="bold">kalyāṇamittatā,</hi> kalyāṇamittavantatā| sīlādiguṇasampannehi kalyāṇapuggaleheva ayanaṃ pavatti <hi rend="bold">kalyāṇasahāyatā</hi>| tesu eva cittena ceva kāyena ca ninnapoṇapabbhārabhāvena pavatti <hi rend="bold">kalyāṇasampavaṅkatā| māheva</hi>nti evaṃ mā āha, ‘‘upaḍḍhaṃ brahmacariyassā’’ti mā kathehīti attho| <hi rend="bold">tadaminā</hi>ti ettha nti nipātamattaṃ <pb ed="M" n="2.0299"/> da-kāro padasandhikaro i-kārassa a-kāraṃ katvā niddeso| <hi rend="bold">imināpī</hi>ti idāni vuccamānenapīti <pb ed="V" n="2.0278"/> attho| <hi rend="bold">pariyāyenā</hi>ti kāraṇena| idāni taṃ kāraṇaṃ dassetuṃ <hi rend="bold">‘‘mamaṃ hī’’</hi>tiādi vuttaṃ|</p>

<p rend="bodytext">yathā cettha, aññesupi suttesu kalyāṇamittupanissayameva visesoti dassento <hi rend="bold">‘‘bhikkhūnaṃ bāhiraṅgasampattiṃ kathentopī’’</hi>tiādimāha| tattha <hi rend="bold">vimuttiparipācaniyadhamme</hi>ti vimuttiyā arahattassa paripācakadhamme| <hi rend="bold">paccaye</hi>ti gilānapaccayabhesajje| <hi rend="bold">mahājacco</hi>ti mahākulīno|</p>

<p rend="bodytext"><hi rend="bold">kāyiko samācāro</hi>ti abhikkamapaṭikkamādiko satisampajaññaparikkhato pākatiko ca| <hi rend="bold">vīmaṃsakassa</hi> upaparikkhakassa| <hi rend="bold">cakkhuviññeyyo nāma</hi> cakkhudvārānusārena viññātabbattā| <hi rend="bold">sotaviññeyyo</hi>ti etthāpi eseva nayo| <hi rend="bold">saṃkiliṭṭhā</hi>ti rāgādisaṃkilesadhammehi vibādhitā, upatāpitā vidūsitā malīnā cāti attho| te pana tehi samannāgatā hontīti āha <hi rend="bold">‘‘kilesasampayuttā’’</hi>ti| yadi na cakkhusotaviññeyyā, pāḷiyaṃ kathaṃ tathā vuttāti āha <hi rend="bold">‘‘yathā panā’’</hi>tiādi| <hi rend="bold">kāyavacīsamācārāpi</hi> <hi rend="bold">saṃkiliṭṭhāyeva nāma</hi> saṃkiliṭṭhacittasamuṭṭhānato| bhavati hi taṃhetukepi tadupacāro yathā ‘‘semho guḷo’’ti| ‘‘mā me idaṃ asāruppaṃ paro aññāsī’’ti pana <hi rend="bold">paṭicchannatāya na na upalabbhanti| ‘‘na kho mayaṃ, bhante, bhagavato kiñci garahāmā’’</hi>ti vatvā garahitabbābhāvaṃ dassento <hi rend="bold">‘‘bhagavā hī’’</hi>tiādimāha| abhāvitamaggassa hi garahitabbatā nāma siyā, na bhāvitamaggassa| <hi rend="bold">esa</hi> uttaro māṇavo ‘‘buddhampi garahitvā pakkamissāmī’’ti katvā anubandhi| <hi rend="bold">evaṃ cintesi</hi> mahābhinikkhamanadivase attano vacane aṭṭhitattā| <hi rend="bold">kiñci vajjaṃ apassanto</hi> māro evamāha –</p>

<p rend="gatha1">‘‘satta vassāni bhagavantaṃ, anubandhiṃ padāpadaṃ|</p>

<p rend="gathalast">otāraṃ nādhigacchissaṃ, sambuddhassa satīmato’’ti|| (su. ni. 448)|</p>

<p rend="bodytext"><hi rend="bold">kāle kaṇhā, kāle sukkā</hi>ti yathāsamādinnaṃ sammāpaṭipattiṃ parisuddhaṃ katvā pavattetuṃ asakkontassa kadāci kaṇhā aparisuddhā kāyasamācārādayo, kadāci sukkā parisuddhāti evaṃ antarantarā byāmissavasena <pb ed="M" n="2.0300"/> <hi rend="bold">vomissakā| nikkilesā</hi>ti nirupakkilesā anupakkiliṭṭhā|</p>

<p rend="bodytext"><hi rend="bold">anavajjaṃ</hi> vajjarahitattā| <hi rend="bold">dīgharatta</hi>nti accantasaṃyoge upayogavacanaṃ| <hi rend="bold">samāpanno</hi>ti sammā āpanno samaṅgībhūto| tenāha <hi rend="bold">‘‘samannāgato’’</hi>ti| attanā katassa asāruppassa paṭicchādanatthaṃ <hi rend="bold">āraññako</hi> <pb ed="V" n="2.0279"/> <hi rend="bold">viya hutvā| tassa parihāra</hi>nti uḷārehi pūjāsakkārehi manussehi tassa parihariyamānataṃ| <hi rend="bold">atidappito</hi>ti evaṃ manussānaṃ sambhāvanāya ativiya datto gabbito|</p>

<p rend="bodytext"><hi rend="bold">na ittarasamāpannoti jānāti</hi>| kasmā? sīlaṃ nāma dīghena addhunā jānitabbaṃ, na ittarena| idāni anekajātisamudācāravasena tathāgato imaṃ kusalaṃ dhammaṃ dīgharattaṃ samāpanno, tañcassa ativiya acchariyanti dassetuṃ <hi rend="bold">‘‘anacchariyaṃ ceta’’</hi>ntiādi vuttaṃ|</p>

<p rend="bodytext"><hi rend="bold">araññagāmake</hi>ti araññapadese ekasmiṃ khuddakagāme| tattha nesaṃ divase divase piṇḍāya caraṇassa avicchinnataṃ dassetuṃ <hi rend="bold">‘‘piṇḍāya carantī’’</hi>ti vuttaṃ| <hi rend="bold">pivantī</hi>ti etthāpi eseva nayo| <hi rend="bold">dullabhaloṇo hoti</hi> samuddassa dūratāya|</p>

<p rend="bodytext">tadā kira videharaṭṭhe soḷasa gāmasahassāni mahantāneva| tenāha – <hi rend="bold">‘‘hitvā gāmasahassāni, paripuṇṇāni soḷasā’’</hi>ti| idāni kasmā <hi rend="bold">‘‘sannidhiṃ dāni kubbasī’’</hi>ti maṃ ghaṭṭethāti vatthukāmo taṃ anāvikatvā <hi rend="bold">‘‘loṇa…pe.… na karothā’’</hi>ti āha| gandhāro tassādhippāyaṃ vibhāvetukāmo <hi rend="bold">‘‘kiṃ mayā kataṃ vedehīsī’’</hi>ti āha|</p>

<p rend="bodytext">itaro attano adhippāyaṃ vibhāvento <hi rend="bold">‘‘hitvā’’</hi>ti gāthamāha| itaro <hi rend="bold">‘‘dhammaṃ bhaṇāmī’’</hi>ti gāthanti evaṃ sabbāpi nesaṃ vacanapaṭivacanagāthā| tattha <hi rend="bold">pasāsasī</hi>ti ghaṭṭento viya anusāsasi| <hi rend="bold">na pāpamupalimpati</hi> cittappakopābhāvato| <hi rend="bold">mahatthiya</hi>nti mahāatthasaṃhitaṃ| <hi rend="bold">no ce assa sakā buddhī</hi>tiādi vedehisino – ‘‘ācariyo mama hitesitāya ṭhatvā dhammaṃ eva bhaṇatī’’ti yoniso ummujjanākāradassanaṃ| tenāha <hi rend="bold">‘‘evañca pana vatvā’’</hi>tiādi|</p>

<p rend="bodytext">‘‘ñattā’’ti loke ñāyati vissutoti ñāto, ñātassa bhāvo <hi rend="bold">ñattaṃ| ajjhāpanno</hi>ti upagato| ñatta-ggahaṇena patthaṭayasatā vibhāvitāti <pb ed="M" n="2.0301"/> āha <hi rend="bold">‘‘yasañca parivārasampatti’’</hi>nti| <hi rend="bold">ki</hi>nti kiṃpayojanaṃ, ko ettha dosoti adhippāyo|</p>

<p rend="bodytext"><hi rend="bold">tattha tattha vijjhanto</hi>ti yasamadena parivāramadena ca matto hutvā gāmepi vihārepi janavivittepi saṅghamajjhepi aññe bhikkhū ghaṭṭento ‘‘mayhaṃ nāma pādā itaresaṃ pādaphusanaṭṭhānaṃ phusantī’’ti aphusitukāmatāya aggapādena bhūmiṃ phusanto viya carati| <hi rend="bold">onamatī</hi>ti nivātavuttitāya avanamati anuddhato atthaddho hoti| <hi rend="bold">akiñcanabhāva</hi>nti ‘‘pabbajitena nāma akiñcanañāṇena <pb ed="V" n="2.0280"/> samapariggahena bhavitabba’’nti akiñcanajjhāsayaṃ paṭiavekkhitvā| <hi rend="bold">lābhepi tādī, alābhepi tādī</hi>ti yathā alābhakāle lābhassa laddhakālepi tathevāti tādī ekasadiso| <hi rend="bold">yase</hi> satipi mahāparivārakālepi|</p>

<p rend="bodytext"><hi rend="bold">abhayo hutvā uparato</hi>ti nibbhayo hutvā bhayassa abhāveneva oramitabbato uparato bhayahetūnaṃ pahīnattā| tañca kho na katipayakālaṃ, atha kho accantameva uparatoti <hi rend="bold">accantūparato</hi>| atha kho bhāyitabbavatthuṃ avekkhitvā tato <hi rend="bold">bhayena uparato</hi>| kilesā eva bhāyitabbato <hi rend="bold">kilesabhayaṃ</hi>| esa nayo sesesupi| <hi rend="bold">satta sekkhā</hi>ti satta sekkhāpi bhayūparatā, pageva puthujjanoti adhippāyo|</p>

<p rend="bodytext"><hi rend="bold">thaṇḍilapīṭhaka</hi>nti thaṇḍilamañcasadisaṃ pīṭhakanti attho| <hi rend="bold">nissāyā</hi>ti apassāya taṃ apassāyaṃ katvā| dvinnaṃ majjhe thaṇḍilapīṭhakā dvāre ṭhatvā olokentassa nevāsikabhikkhussa na paññāyi| <hi rend="bold">asaññatanīhārenā</hi>ti na saññatākārena| ‘‘maṃ bhāyanto heṭṭhāmañcaṃ paviṭṭho bhavissatī’’ti heṭṭhāmañcaṃ <hi rend="bold">oloketvā| ukkāsi</hi> ‘‘bahi gacchanto akkositvā mā apuññaṃ pasavī’’ti| <hi rend="bold">adhivāsetu</hi>nti tādisaṃ iddhānabhāvaṃ disvāpi paṭapaṭāyanto attano kodhaṃ adhivāsetuṃ asakkonto|</p>

<p rend="bodytext"><hi rend="bold">khayenevā</hi>ti rāgassa accantakkhayeneva vītarāgattā| <hi rend="bold">na paṭisaṅkhāya vāretvā</hi>ti na paṭisaṅkhānabalena rāgapariyuṭṭhānaṃ nivāretvā vītarāgattā| <hi rend="bold">evaṃ</hi> vuttappakārena| kāyasamācārādīnaṃ saṃkiliṭṭhānaṃ vītikkamiyānañca abhāvaṃ ācārassa vodānaṃ cirakālasamāciṇṇatāya ñātassa sahitabhāvepi anupakkiliṭṭhatāya abhayūparatabhāvasamannesanāya ākarīyati ñāpetuṃ icchito attho pakārato ñāpīyati etehīti <hi rend="bold">ākārā,</hi> <pb ed="M" n="2.0302"/> upapattisādhanakāraṇāni| tāni pana yasmā attano yathānumatassa atthassa ñāpakabhāvena vavatthīyanti, tasmā tāni tesaṃ mūlakāraṇabhūtāni anumānañāṇāni ca dassento bhagavā – ‘‘ke panāyasmato ākārā ke anvayā’’ti avocāti imamatthaṃ vibhāvento <hi rend="bold">‘‘ākārāti kāraṇāni, anvayāti anubuddhiyo’’</hi>ti āha| yathā hi loke diṭṭhena dhūmena adiṭṭhaṃ aggiṃ anveti anumānato jānāti, evaṃ vīmaṃsako bhikkhu – ‘‘bhagavā ekekavihāresu suppaṭipannesu duppaṭipannesu ca yathā ekasadisatādassanena abhayūparatataṃ anveti anumānato jānāti, suppaṭipannaduppaṭipannapuggalesu anussādanānapasādanappattāya satthu aviparītadhammadesanatāya sammāsambuddhataṃ saṅghasuppaṭipattiñca anveti anumānato jānāti, evaṃ jānanto ca abhayūparato tathāgato sabbadhi vītarāgattā, yo <pb ed="V" n="2.0281"/> yattha vītarāgo, na so tannimittaṃ kiñci bhayaṃ passati seyyathāpi brahmā kāmabhavanimittaṃ, tathā sammāsambuddho bhagavā aviparītadhammadesanattā, svākhāto dhammo ekantaniyyānikattā, suppaṭipanno saṅgho aveccappasannattā’’ti vatthuttayaṃ guṇato yāthāvato jānāti|</p>

<p rend="bodytext"><hi rend="bold">gaṇabandhanenā</hi>ti ‘‘mama saddhivihārikā mama antevāsikā’’ti evaṃ gaṇe apekkhāsaṅkhātena bandhanena baddhā payuttā| <hi rend="bold">tāya tāya paṭipattiyā</hi>ti ‘‘sugatā duggatā’’ti vuttāya suppaṭipattiyā duppaṭipattiyā ca| <hi rend="bold">ussādanā</hi>ti guṇavasena ukkaṃsanā| <hi rend="bold">apasādanā</hi>ti hīḷanā| ubhayattha <hi rend="bold">gehassitavasenā</hi>ti iminā sammāpaṭipattiyā paresaṃ uyyojanatthaṃ – ‘‘paṇḍito, bhikkhave, mahākaccāno’’tiādinā (ma. ni. 1.205; 3.285, 322) guṇato ukkaṃsanampi āyatiṃ saṃvarāya yathāparādhaṃ garahaṇampi na nivāreti|</p>

<p rend="bodytext" n="489"><hi rend="paranum">489</hi><hi rend="dot">.</hi> vīmaṃsakassapi adhippāyo vīmaṃsanavasena pavatto| <hi rend="bold">mūlavīmaṃsako</hi> hetuvāditāya| gaṇṭhivīmaṃsakassa anussutibhāvato vuttaṃ <hi rend="bold">‘‘parasseva kathāya niṭṭhaṅgato’’</hi>ti| tenāha bhagavā – ‘‘parassa cetopariyāyaṃ ajānantenā’’ti| <hi rend="bold">tathāgatova paṭipucchitabbo</hi>ti iminā pubbe sādhāraṇato vuttaṃ anumānaṃ ukkaṃsaṃ pāpetvā vadati| ukkaṃsagatañhetaṃ anumānaṃ, yadidaṃ sabbaññuvacanaṃ avisaṃvādaṃ sāmaññato aputhujjanagocarassa <pb ed="M" n="2.0303"/> atthassa anumānato| tividho hi attho, koci paccakkhasiddho, yo rūpādidhammānaṃ paccattavedaniyo aniddisitabbākāro| koci anumānasiddho, yo ghaṭādīsu pasiddhena paccayāyattabhāvena sādhiyamāno saddādīnaṃ aniccatādiākāro| koci okappanasiddho, yo pacurajanassa accantamadiṭṭho saddhāvisayo paralokanibbānādi| tattha yassa satthuno vacanaṃ paccakkhasiddhe anumānasiddhe ca atthe na visaṃvādeti aviparītappavattiyā, tassa vacanena saddheyyatthasiddhi, saddheyyarūpā eva ca yebhuyyena satthuguṇā accantasambhavato|</p>

<p rend="bodytext"><hi rend="bold">esa mayhaṃ patho</hi>ti yvāyaṃ ājīvaṭṭhamakasīlasaṅkhāto mayhaṃ oramattako guṇo, esa aparacittaviduno vīmaṃsakassa bhikkhuno mama jānanapatho jānanamaggo| <hi rend="bold">esa gocaro</hi>ti eso ettako eva tassa mayi gocaro, na ito paraṃ| tathā hi <hi rend="bold">brahmajālepi</hi> (dī. ni. 1.7) bhagavatā ājīvaṭṭhamakasīlameva niddiṭṭhaṃ| <hi rend="bold">etāpātho</hi>ti ettakāpātho| yo sīle patiṭṭhito ‘‘etaṃ mamā’’ti, ‘‘imināhaṃ sīlena devo vā bhavissāmi devaññataro vā’’ti taṇhāya parāmasanto, tassa <pb ed="V" n="2.0282"/> visesabhāgiyatāya, nibbedhabhāgiyatāya vā akāraṇena taṇhaṃ anativattanato so tammayo nāma| tenāha <hi rend="bold">‘‘na tammayo na sataṇho’’</hi>tiādi|</p>

<p rend="bodytext">sutassa uparūpari visesāvahabhāvena <hi rend="bold">uttaruttarañceva</hi> tassa ca visesassa anukkamena paṇītatarabhāvato <hi rend="bold">paṇītatarañca katvā deseti| savipakkhanti</hi> pahātabbapahāyakabhāvena sappaṭipakkhaṃ| <hi rend="bold">kaṇhaṃ paṭibāhitvā sukka</hi>nti idaṃ dhammajātaṃ kaṇhaṃ nāma, imassa pahāyakaṃ idaṃ sukkaṃ nāmāti evaṃ kaṇhaṃ paṭibāhitvā sukkaṃ| <hi rend="bold">sukkaṃ paṭibāhitvā kaṇha</hi>nti etthāpi eseva nayo| idha pana ‘‘iminā pahātabba’’nti vattabbaṃ| <hi rend="bold">sussāha</hi>nti sabyāpāraṃ| kiriyamayacittānañhi anupacchinnāvijjātaṇhāmānādike santāne sabyāpāratā sussāhatā, savipākadhammatāti attho| <hi rend="bold">tasmiṃ desite dhamme</hi>ti tasmiṃ satthārā desite lokiyalokuttaradhamme| <hi rend="bold">ekaccaṃ</hi> ekadesabhūtaṃ maggaphalanibbānasaṅkhātaṃ <hi rend="bold">paṭivedhadhammaṃ abhiññāya</hi> abhivisiṭṭhāya maggapaññāya jānitvā| <hi rend="bold">paṭivedhadhammena maggena| desanādhamme</hi>ti desanāruḷhe pubbabhāgiye bodhipakkhiyadhamme <hi rend="bold">niṭṭhaṃ gacchati</hi> – ‘‘addhā imāya <pb ed="M" n="2.0304"/> paṭipadāya jarāmaraṇato muccissāmī’’ti| pubbe pothujjanikasaddhāyapi pasanno, tato <hi rend="bold">bhiyyosomattāya</hi> aviparītadhammadesano <hi rend="bold">sammāsambuddho so bhagavāti satthari pasīdati| niyyānikattā</hi>ti vaṭṭadukkhato eva tato niyyānāvahattā| <hi rend="bold">vaṅkādī</hi>ti <hi rend="bold">ādi</hi>-saddena aññaṃ asāmīcipariyāyaṃ sabbaṃ dosaṃ saṅgaṇhāti|</p>

<p rend="bodytext" n="490"><hi rend="paranum">490</hi><hi rend="dot">.</hi> <hi rend="bold">imehi satthuvīmaṃsanakāraṇehī</hi>ti ‘‘parisuddhakāyasamācāratādīhi ceva uttaruttaripaṇītapaṇītaviparītadhammadesanāhi cā’’ti imehi yathāvuttehi satthuupaparikkhanakāraṇehi| <hi rend="bold">akkharasampiṇḍanapadehī</hi>ti tesaṃyeva kāraṇānaṃ sambodhanehi akkharasamudāyalakkhaṇehi padehi| <hi rend="bold">idha vuttehi akkharehī</hi>ti imasmiṃ sutte vuttehi yathāvuttassa atthassa abhibyañjanato byañjanasaññitehi akkharehi| <hi rend="bold">okappanā</hi>ti saddheyyavatthuṃ okkantitvā pasīdanato okappanalakkhaṇā| <hi rend="bold">saddhāya mūlaṃ nāmā</hi>ti aveccappasādabhūtāya saddhāya mūlaṃ nāma kāraṇanti saddahanassa kāraṇaṃ parisuddhakāyasamācārādikaṃ| <hi rend="bold">thirā</hi> paṭipakkhasamucchedena suppatiṭṭhitattā| <hi rend="bold">harituṃ na sakkā</hi>ti apanetuṃ asakkuṇeyyā| itaresu samaṇabrāhmaṇadevesu vattabbameva natthīti āha <hi rend="bold">‘‘samitapāpasamaṇena vā’’</hi>tiādi|</p>

<p rend="bodytext">‘‘buddhānaṃ <pb ed="V" n="2.0283"/> kesañci sāvakānañca vibādhanatthaṃ māro upagacchatī’’ti sutapubbattā <hi rend="bold">‘‘ayaṃ māro āgato’’</hi>ti cintesi| ānubhāvasampannena ariyasāvakena pucchitattā <hi rend="bold">musāvādaṃ kātuṃ nāsakkhi| ete</hi>ti yathāvutte samitapāpasamaṇādayo ṭhapetvā| <hi rend="bold">sabhāvasamannesanā</hi>ti yāthāvasamannesanā aviparītavīmaṃsā| <hi rend="bold">sabhāvenevā</hi>ti sabbhāveneva yathābhūtaguṇato eva| <hi rend="bold">suṭṭhu</hi> sammadeva| <hi rend="bold">samannesito</hi>ti upaparikkhito| sesaṃ suviññeyyamevāti|</p>

<p rend="centre">vīmaṃsakasuttavaṇṇanāya līnatthappakāsanā samattā|</p>

</xml>