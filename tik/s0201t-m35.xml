<xml src="s0201t-m35.xml">

<p rend="subhead"><readunit id="m35">5. cūḷasaccakasuttavaṇṇanā</readunit></p>

<p rend="bodytext" n="353"><hi rend="paranum">353</hi><hi rend="dot">.</hi> <hi rend="bold">haṃsavaṭṭakacchannenā</hi>ti <pb ed="V" n="2.0188"/> haṃsavaṭṭakapaṭicchannena, haṃsamaṇḍalākārenāti attho|</p>

<p rend="bodytext">vadanti etenāti vādo, maggo| kiṃ vadanti? uttaraṃ| vādānaṃ satāni <hi rend="bold">vādasatāni</hi>| ‘‘nigaṇṭho pañcavādasatāni, nigaṇṭhī pañcavādasatānī’’ti evaṃ <hi rend="bold">nigaṇṭho</hi> <pb ed="M" n="2.0201"/> <hi rend="bold">ca nigaṇṭhī ca pañca pañca vādasatāni uggahetvā vicarantā</hi>| kiriyato te <hi rend="bold">pucchiṃsu,</hi> liṅgato pana nigaṇṭhabhāvo ñāto| tenāha <hi rend="bold">‘‘ahaṃ vādaṃ āropessāmī’’</hi>ti|</p>

<p rend="bodytext"><hi rend="bold">jagganto</hi> sammajjanādivasena| <hi rend="bold">divātara</hi>nti atidivaṃ| ‘‘kassa pucchā, kassa vissajjanaṃ hotū’’ti paribbājikāhi vutte thero āha <hi rend="bold">‘‘pucchā nāma amhākaṃ pattā’’</hi>ti| pucchā vādānaṃ pubbapakkho, yasmā tumhe vādapasutā vādābhiratā dhajaṃ paggayha vicaratha, tasmā vādānaṃ pubbapakkho amhākaṃ patto, evaṃ santepi tumhākaṃ mātugāmabhāvato pubbapakkhaṃ demāti āha <hi rend="bold">‘‘tumhe pana mātugāmā nāma paṭhamaṃ pucchathā’’</hi>ti| <hi rend="bold">tā</hi> paribbājikā ekekā aḍḍhateyyasatavādamaggaṃ pucchantiyo <hi rend="bold">vādasahassaṃ pucchiṃsu</hi>| yathā nisitassa khaggassa kumudanāḷacchedane kimatthi bhāriyaṃ, evaṃ paṭisambhidāppattassa sāvakesu paññavantānaṃ aggabhāve ṭhitassa dhammasenāpatino puthujjanaparikappitapañhavissajjane kimatthi bhāriyaṃ| tenāha <hi rend="bold">‘‘thero khaggenā’’</hi>tiādi| tattha <hi rend="bold">nijjaṭaṃ niggaṇṭhiṃ katvā</hi>ti yathā tā puna tattha jaṭaṃ gaṇṭhiṃ kātuṃ na visahanti, tathā vijaṭetvā kathesi| ayaṃ thero caturaṅgasamannāgate andhakāre sahassavaṭṭikaṃ dīpento viya aññesaṃ avisaye andhakārabhūte pañhe pucchitamatteyeva vissajjesīti therassa paññāveyyattiyaṃ disvā sayañca antimabhavikatāya kohaññe ṭhātuṃ asakkontiyo <hi rend="bold">‘‘ettakameva, bhante, mayaṃ jānāmā’’</hi>ti āhaṃsu| <hi rend="bold">therassa visaya</hi>nti therassa paññāvisayaṃ|</p>

<p rend="bodytext"><hi rend="bold">neva antaṃ na koṭiṃ addasaṃsū</hi>ti ekanti vattabbassa bahubhāvato tassā pucchāya attho evamanto evamavasānakoṭīti na passiṃsu na jāniṃsu| thero tāsaṃ ajjhāsayaṃ olokento pabbajjāruciṃ disvā āha <hi rend="bold">‘‘idāni kiṃ karissathā’’</hi>ti? <hi rend="bold">uttaritarapañño</hi>ti vādamaggaparicayena medhāvitāya ca yādisā tāsaṃ paññā, tato uttaritarapañño|</p>

<p rend="bodytext"><hi rend="bold">kathāmaggo</hi>ti <pb ed="V" n="2.0189"/> vādamaggo| tasmā tehi tehi parappavādādīhi bhassaṃ vādamaggaṃ pakārehi vadetīti <hi rend="bold">bhassappavādako| paṇḍitavādo</hi>ti ahaṃ paṇḍito nipuṇo bahussutoti evaṃvādī| <hi rend="bold">yaṃ yaṃ nakkhattācārena ādisatī</hi>ti nakkhattagatiyā kālañāṇena ‘‘asukadivase candaggāho bhavissati, sūriyaggāho bhavissatī’’tiādinā yaṃ yaṃ ādesaṃ bhaṇati| <hi rend="bold">sādhuladdhiko</hi> ñāṇasampattiyā sundaro| <hi rend="bold">āropito</hi>ti paṭiññāhetunidassanādidosaṃ <pb ed="M" n="2.0202"/> upari āropito vādo svāropito| dosapadaṃ āropentena vādinā paravādimhi abhibhuyya tassa dhātukkhobhopi siyā, cittavikkhepena yena doso tena saṅkappito sampavedhitoti| <hi rend="bold">thūṇa</hi>nti sarīraṃ khobhitanti katvā| <hi rend="bold">thūṇa</hi>nti hi lohitapittasemhānaṃ adhivacanaṃ sabbaṅgasarīradhāraṇato| apica thūṇapado nāma atthi kathāmaggo vādamaggaṃ gaṇhantānaṃ| saccako pana kohaññe ṭhatvā attano vādappabhedavasena pare vimhāpento <hi rend="bold">‘‘thūṇaṃ cepāha’’</hi>ntiādimāha| sāvakānaṃ vinayaṃ nāma sikkhāpadaṃ, tañca dhammadesanā hotīti esā eva cassa anusāsanīti vinayanādimukhena sammāsambuddhassa mataṃ sāsanaṃ pucchanto saccako <hi rend="bold">‘‘kathaṃ pana, bho, assajī’’</hi>tiādimāha| athassa thero ‘‘lakkhaṇattayakathā nāma anaññasādhāraṇā buddhāveṇikā dhammadesanā, tatra ca mayā aniccakathāya samuṭṭhāpitāya taṃ asahanto saccako tucchamānena paṭapaṭāyanto kurumāno licchavī gahetvā bhagavato santikaṃ āgamissati, athassa bhagavā vādaṃ madditvā aniccanti patiṭṭhapento dhammaṃ kathessati, tadā bhavissati vijahitavādo sammāpaṭipattiyā patiṭṭhito’’ti cintetvā aniccānattalakkhaṇapaṭisaṃyuttaṃ bhagavato anusāsanaṃ dassento <hi rend="bold">‘‘evaṃ, bho, aggivessanā’’</hi>tiādimāha|</p>

<p rend="bodytext">kasmā panettha dukkhalakkhaṇaṃ aggahitanti āha <hi rend="bold">‘‘thero panā’’</hi>tiādi| <hi rend="bold">‘‘upārambhassa okāso hotī’’</hi>ti saṅkhepato vuttaṃ vivarituṃ <hi rend="bold">‘‘maggaphalānī’’</hi>tiādi vuttaṃ| tattha <hi rend="bold">pariyāyenā</hi>ti saṅkhāradukkhatāpariyāyena| <hi rend="bold">aya</hi>nti saccako| <hi rend="bold">nayidaṃ tumhākaṃ sāsanaṃ nāmā</hi>ti yattha tumhe avaṭṭhitā, idaṃ tumhākaṃ sabbaññusāsanaṃ nāma na hoti dukkhato anissaraṇattā, atha kho <hi rend="bold">mahāāghātanaṃ nāmetaṃ,</hi> mahādukkhaniddiṭṭhattā pana <hi rend="bold">nirayussado nāma</hi> ussadanirayo nāma, tasmā <hi rend="bold">natti</hi> nāma <hi rend="bold">tumhākaṃ sukhāsā| uṭṭhāyuṭṭhāyā</hi>ti ussukkaṃ katvā, <hi rend="bold">dukkhameva jīrāpentā</hi> sabbaso dukkhameva anubhavantā, <hi rend="bold">āhiṇḍatha</hi> vicarathāti| sabbamidaṃ tassa micchāparikappitameva| kasmā? dukkhasaccūpasañhitāyeva hettha nippariyāyakathā nāma| tassa hi pariññatthaṃ bhagavati brahmacariyaṃ vussati| maggaphalāni saṅkhārabhāvena ‘‘yadaniccaṃ, taṃ dukkha’’nti pariyāyato dukkhaṃ, na nippariyāyato| tenāha <hi rend="bold">‘‘tasmā’’</hi>tiādi| <hi rend="bold">sotuṃ ayuttaṃ</hi> micchāvādattāti adhippāyo|</p>

<p rend="bodytext" n="354"><hi rend="paranum">354</hi><hi rend="dot">.</hi> saha <pb ed="V" n="2.0190"/><pb ed="M" n="2.0203"/> atthānusāsanaṃ agāranti sandhāgāraṃ, rājakulānaṃ santhāpanagārantipi sandhāgāraṃ, tasmiṃ <hi rend="bold">santhāgāre</hi>ti attho| ekasmiṃ kāle tādise kāle rājakiccānaṃ santhānamettha vicārentīti sandhāgāraṃ, tasmiṃ <hi rend="bold">santhāgāre</hi>tipi attho| <hi rend="bold">patiṭṭhita</hi>nti ‘‘aniccaṃ anattā’’ti ca paṭiññātaṃ| <hi rend="bold">idāneva piṭṭhiṃ parivattento</hi>ti bhagavato nalāṭaṃ anoloketvā vimukhabhāvaṃ āpajjanto| <hi rend="bold">surāghare</hi>ti surāsampādakagehe| <hi rend="bold">piṭṭhakilañja</hi>nti piṭṭhaṭhapanakiḷañjaṃ| <hi rend="bold">vāla</hi>nti caṅgavāraṃ| <hi rend="bold">sāṇasāṭakakaraṇattha</hi>nti sāṇasāṭakaṃ karonti etenāti <hi rend="bold">sāṇasāṭakakaraṇaṃ,</hi> suttaṃ, tadatthaṃ| sāṇavākā etesu santīti <hi rend="bold">sāṇavākā,</hi> sāṇadaṇḍā| te gahetvā sāṇānaṃ dhovanasadisaṃ kīḷitajātaṃ yathā ‘‘uddālapupphabhañjikā, sāṇabhañjikā’’ti ca| <hi rend="bold">kiṃ so bhavamāno</hi>ti kīdiso hutvā so bhavamāno, kiṃ honto loke aggapuggalassa sammāsambuddhassa vādāropanaṃ nāma tato uttaritarasūraguṇo eva yakkhādibhāvena so bhavamāno abhisambhuṇeyya| ayaṃ pana appānubhāvatāya pisācarūpo kiṃ ettakaṃ kālaṃ niddāyanto ajja pabujjhitvā evaṃ vadatīti adhippāyo| tenāha <hi rend="bold">‘‘kiṃ yakkho’’</hi>tiādi|</p>

<p rend="bodytext" n="355"><hi rend="paranum">355</hi><hi rend="dot">.</hi> <hi rend="bold">mahāmajjhanhikasamaye</hi>ti mahati majjhanhikakāle, gaganamajjhe sūriyagatavelāya| <hi rend="bold">divāpadhānikā</hi> padhānānuyuñjakā| <hi rend="bold">vattaṃ dassetvā</hi>ti pacchābhattaṃ divāvihārūpagamanato pubbe kātabbavattaṃ dassetvā paṭipajjitvā| <hi rend="bold">bhagavantaṃ dassento</hi>ti bhagavati gāravabahumānaṃ vibhāvento ubho hatthe kamalamakulākāre katvā ukkhippa bhagavantaṃ dassento|</p>

<p rend="bodytext"><hi rend="bold">taṃ sandhāyā</hi>ti taṃ aparicchinnagaṇanaṃ sandhāya evaṃ ‘‘mahatiyā licchaviparisāyā’’ti vuttaṃ| kiṃ sīsena bhūmiṃ paharanteneva vandanā katā hoti? <hi rend="bold">kerāṭikā</hi>ti saṭhā| <hi rend="bold">mocentā</hi>ti bhikkhādānato mocentā| <hi rend="bold">avakkhittamattikāpiṇḍo viyā</hi>ti heṭṭhākhittamattikāpiṇḍo viya| <hi rend="bold">yattha katthacī</hi>ti attano anurūpaṃ vacanaṃ asallapento yattha katthaci|</p>

<p rend="bodytext" n="356"><hi rend="paranum">356</hi><hi rend="dot">.</hi> dissati <pb ed="M" n="2.0204"/> ‘‘idaṃ imassa phala’’nti apadissati etenāti <hi rend="bold">deso,</hi> kāraṇaṃ, tadeva tassa pavattiṭṭhānatāya okāsoti āha <hi rend="bold">‘‘kañcideva desanti kañci okāsaṃ kiñci kāraṇa’’</hi>nti| okāso ṭhānanti ca kāraṇaṃ vuccati ‘‘aṭṭhānametaṃ anavakāso’’tiādīsu (dī. ni. 3.161; ma. ni. 3.128-131; a. ni. 1.268-295; vibha. 809)| <hi rend="bold">yadākaṅkhasīti na vadanti</hi> anavasesadhammavisayattā paṭiññāya| <hi rend="bold">tumha</hi>nti tumhākaṃ| <hi rend="bold">yakkha…pe.… paribbājakāna</hi>nti ettha ‘‘pucchāvuso, yadākaṅkhasī’’tiādīni (saṃ. ni. 1.246; su. ni. āḷavakasutta) pucchāvacanāni yathākkamaṃ yojetabbāni|</p>

<p rend="bodytext"><hi rend="bold">ñatvā</hi> <pb ed="V" n="2.0191"/> <hi rend="bold">sayaṃ lokamimaṃ parañcā</hi>ti idaṃ mahāsatto nirayaṃ saggañca tesaṃ paccakkhato dassetvā āha|</p>

<p rend="bodytext"><hi rend="bold">taggha te ahamakkhissaṃ, yathāpi kusalo tathā</hi>ti yathā pakārena sukusalo sabbaññū jānāti katheti, tathā ahaṃ kathessāmi| tassa pana kāraṇaṃ akāraṇañca avijānanto rājānaṃ karotu vā mā vā, ahaṃ pana te akkhissāmīti āha <hi rend="bold">‘‘rājā ca kho…pe.… na vā’’</hi>ti|</p>

<p rend="bodytext"><hi rend="bold">kathitaniyāmeneva kathento</hi>ti teparivaṭṭakathāya dukkhalakkhaṇampesa kathessati, idha pana aññathā sāvakena assajinā kathitaṃ, aññathā samaṇena gotamenāti vacanokāsapariharaṇatthaṃ dukkhalakkhaṇaṃ anāmasitvā therena kathitaniyāmeneva aniccānattalakkhaṇameva kathentena bhagavatā – ‘‘rūpaṃ anattā yāva viññāṇaṃ anattā’’ti vutte saccako taṃ asampaṭicchanto upamāya atthañāpane upamāpamāṇaṃ yathā ‘‘go viya gavayo’’ti attānaṃ upameyyaṃ katvā upamāpamāṇena patiṭṭhāpetukāmo āha <hi rend="bold">‘‘upamā maṃ, bho gotama, paṭibhātī’’</hi>ti, upamaṃ te karissāmi, upamāyapidhekacce viññū purisā bhāsitassa atthaṃ ājānantīti adhippāyo| bhagavā upamāsatena, aññena vāpi pamāṇena tava attā patiṭṭhāpetuṃ na labbhā attano viya pamāṇassapi anupalabbhanatoti āha <hi rend="bold">‘‘paṭibhātu taṃ aggivessanā’’</hi>ti| yathā hi attā nāma koci paramatthato na upalabbhati ekaṃsena anupaladdhito, evassa ñāpakapuggalaṃ pamāṇampi na upalabbhati| tenāha <hi rend="bold">‘‘āhara taṃ</hi> <pb ed="M" n="2.0205"/> <hi rend="bold">upamaṃ vissattho’’</hi>ti, na tena tava attavādo patiṭṭhaṃ labhatīti adhippāyo|</p>

<p rend="bodytext">yaṃ diṭṭhaṃ kāyikaṃ vā puññāpuññaṃ purisapuggale upalabbhati, tena viññāyati <hi rend="bold">rūpattāyaṃ purisapuggalo,</hi> tathā yaṃ diṭṭhaṃ sukhadukkhapaṭisaṃvedanaṃ purisapuggale upalabbhati, yaṃ diṭṭhaṃ nīlādisañjānanaṃ, yaṃ diṭṭhaṃ rajjanadussanādi, yaṃ diṭṭhaṃ ārammaṇapaṭivijānanaṃ purisapuggale upalabbhati, tena viññāyati <hi rend="bold">viññāṇattāyaṃ purisapuggalo</hi>ti| evaṃ rūpādilakkhaṇo attā tattha tattha kāye kalyāṇapāpakānaṃ kammānaṃ vipākaṃ sukhadukkhaṃ paṭisaṃvedeti, evañcetaṃ sampaṭicchitabbaṃ, aññathā kammaphalasambandho na yujjeyyāti imamatthaṃ dassento <hi rend="bold">‘‘iminā kiṃ dīpetī’’</hi>tiādimāha| tattha <hi rend="bold">te</hi>ti sattā| <hi rend="bold">patiṭṭhāyā</hi>ti nissāya| ‘‘rūpattāyaṃ purisapuggalo’’tiādinā rūpādidhamme ‘‘attā’’ti vatvā puna ‘‘rūpe patiṭṭhāyā’’tiādiṃ vadanto ayaṃ nigaṇṭho attano vādaṃ bhindati patiṭṭhānassa, patiṭṭhāyakassa ca abhedadīpanato| rūpādayo <pb ed="V" n="2.0192"/> vedanādisabhāvā attā tannissayena puññādikiriyāsamupaladdhito idha yaṃ nissāya puññādikiriyā samupalabbhati, te rūpādayo sattasaññitā attasabhāvā diṭṭhā yathā taṃ devatādīsu, ye pana sattasaññitā tato aññe asattasabhāvā diṭṭhā yathā taṃ kaṭṭhakaliṅgarādīsūti evaṃ sādhetabbaṃ atthaṃ sahetuṃ katvā dassento nigaṇṭho nidassanaṃ ānesīti āha <hi rend="bold">‘‘ativiya sakāraṇaṃ katvā upamaṃ āharī’’</hi>ti| tassa pana ‘‘balakaraṇīyā’’ti vuttapurisappayogā viya bījagāmabhūtagāmāpi sajīvā evāti laddhīti te sadisūdāharaṇabhāvena vuttāti daṭṭhabbaṃ| sace pana ye jīvassa ādhāraṇabhāvena sahitena pavattetabbabhāvena sallakkhetabbā, te sajīvāti icchitā, na kevalena pavattetabbabhāvena| evaṃ sati ‘‘balakaraṇīyā kammantā’’ti vadantena visadisūdāharaṇabhāvena upanītanti daṭṭhabbaṃ|</p>

<p rend="bodytext"><hi rend="bold">samattho nāma natthi</hi> attavādabhañjanassa anattatāpatiṭṭhāpanassa ca sugatāveṇikattā| yaṃ panetarahi sāsanikā yathāsatti tadubhayaṃ karonti, taṃ buddhehi dinnanaye ṭhatvā tesaṃ desanānusārato| <hi rend="bold">nivattetvā</hi>ti <pb ed="M" n="2.0206"/> nīharitvā, visuṃ katvāti attho| <hi rend="bold">sakalaṃ vesāli</hi>nti sabbavesālivāsinaṃ janaṃ nissayūpacārena nissitaṃ vadati yathā ‘‘gāmo āgato’’ti| <hi rend="bold">saṃvaṭṭitvā</hi>ti sampiṇḍitvā, ekajjhaṃ gahetvāti attho|</p>

<p rend="bodytext" n="357"><hi rend="paranum">357</hi><hi rend="dot">.</hi> <hi rend="bold">patiṭṭhapetvā</hi>ti yathā taṃ vādaṃ na avajānāti, evaṃ paṭiññaṃ kāretvāti attho| <hi rend="bold">ghāti</hi>-saddo hiṃsanattho, tato ca saddavidū arahatthaṃ tāya-saddaṃ uppādetvā ghātetāyanti rūpasiddhiṃ icchantīti āha <hi rend="bold">‘‘ghātāraha’’</hi>nti| <hi rend="bold">jāpetāya</hi>ntiādīsupi eseva nayo| <hi rend="bold">vattituñca marahatī</hi>ti ma-kāro padasandhikaro| <hi rend="bold">visesetvā dīpetī</hi>ti ‘‘vattati’’icceva avatvā ‘‘vattituñca marahatī’’ti dutiyena padena bhagavatā vuttaṃ visesetvā dīpeti|</p>

<p rend="bodytext"><hi rend="bold">pāsādikaṃ abhirūpa</hi>nti abhimatarūpasampannaṃ sabbāvayavaṃ| tato eva susajjitaṃ sabbakālaṃ suṭṭhu sajjitākārameva| <hi rend="bold">evaṃvidha</hi>nti yādisaṃ sandhāya vuttaṃ, taṃ dasseti <hi rend="bold">‘‘dubbaṇṇa’’</hi>ntiādinā| <hi rend="bold">imasmiṃ ṭhāne</hi>ti ‘‘vattati te tasmiṃ rūpe vaso’’ti etasmiṃ kāraṇaggahaṇe| kāraṇañhetaṃ bhagavatā gahitaṃ ‘‘vattati…pe.… mā ahosī’’ti| tenetaṃ dasseti rūpaṃ anattā avasavattanato, yañhi vase na vattati, taṃ anattakameva diṭṭhaṃ yathā taṃ sampatti| <hi rend="bold">vāda</hi>nti dosaṃ niggahaṃ āropessati| <hi rend="bold">sattadhā muddhā phalatī</hi>ti sahadhammikasākacchāhi tathāgate, pucchante abyākaraṇena vihesāya kayiramānattā tatiye vāre dhammatāvasena vihesakassa sattadhā muddhā phalati yathā taṃ sabbaññupaṭiññāya bhagavato sammukhabhāvūpagamane| vajirapāṇi <pb ed="V" n="2.0193"/> pana kasmā ṭhito hotīti? bhagavā viya anukampamāno mahantaṃ bhayānakaṃ rūpaṃ māpetvā tāsetvā imaṃ diṭṭhiṃ vissajjāpemīti tassa purato ākāse vajiraṃ āharanto tiṭṭhati, na muddhaṃ phāletukāmo| na hi bhagavato purato kassaci anattho nāma hoti| yasmā pana bhagavā ekaṃsato sahadhammikameva pañhaṃ pucchati, tasmā <hi rend="bold">aṭṭhakathāyaṃ ‘‘pucchite’’</hi>icceva vuttaṃ|</p>

<p rend="bodytext"><hi rend="bold">āditta</hi>nti dippamānaṃ| <hi rend="bold">akkhināsādīnī</hi>ti <hi rend="bold">ādi</hi>-saddena eḷakasīsasadisakesamassuādīnaṃ saṅgaṇhāti| <hi rend="bold">‘‘diṭṭhivissajjāpanattha’’</hi>nti vatvā nayidaṃ yadicchāvasena <pb ed="M" n="2.0207"/> āgamanaṃ, atha kho ādito mahābrahmānaṃ purato katvā attanā katapaṭiññāvasenāti dassento <hi rend="bold">‘‘apicā’’</hi>tiādimāha| nti vajirapāṇiṃ| <hi rend="bold">taṃ</hi> saccakassa paṭiññāya parivattana<hi rend="bold">kāraṇaṃ| aññepi nu kho</hi>tiādi saccakassa vīmaṃsakabhāvadassanaṃ| avīmaṃsakena hi taṃ disvā mahāyakkhoti vadeyya, tenassa asāruppaṃ siyā, ayaṃ pana aññesaṃ abhītabhāvaṃ upadhāretvā ‘‘addhāme yakkhaṃ na passanti, tasmā mayhameva bhayaṃ uppanna’’nti tīretvā yuttappattavasena paṭipajji|</p>

<p rend="bodytext" n="358"><hi rend="paranum">358</hi><hi rend="dot">.</hi> <hi rend="bold">upadhāretvā</hi>ti byākātabbamatthaṃ sallakkhetvā| <hi rend="bold">eseva nayo</hi>ti saṅkhāraviññāṇesupi saññāya viya nayoti attho| <hi rend="bold">vuttavipariyāyenā</hi>ti ‘‘akusalā dukkhā vedanā mā ahosi, akusalā domanassasampayuttā saññā mā ahosī’’tiādinā nayena attho veditabbo| <hi rend="bold">sappadaṭṭhavisa</hi>nti sabbasattānaṃ sappadaṭṭhaṭṭhāne sarīrapadese patitaṃ visaṃ| <hi rend="bold">allīno</hi>ti saṃsiliṭṭho| <hi rend="bold">upagato</hi>ti na apagato| <hi rend="bold">ajjhosito</hi>ti gilitvā pariniṭṭhapetvā ṭhito| <hi rend="bold">parito jāneyyā</hi>ti samantato sabbaso kiñcipi asesetvā jāneyya| <hi rend="bold">parikkhepetvā</hi>ti āyatiṃ anuppattidhammatāpādanavasena sabbaso khepetvā| tathābhūto cassa khayavayaṃ upaneti nāmāti āha <hi rend="bold">‘‘khayaṃ vayaṃ anuppādaṃ upanetvā’’</hi>ti|</p>

<p rend="bodytext" n="359"><hi rend="paranum">359</hi><hi rend="dot">.</hi> attano vādassa asārabhāvato, yathāparikappitassa vā sārassa abhāvato antosāravirahito <hi rend="bold">ritto| vippakāra</hi>nti diṭṭhiyā sīlācārassa ca vasena virūpataṃ sāparādhataṃ sāvajjataṃ tesaṃ upari āropetvā| <hi rend="bold">sinnapatto</hi>ti tanukapatto| <hi rend="bold">viphārita</hi>nti viphāḷitaṃ|</p>

<p rend="bodytext"><hi rend="bold">asārakarukkhaparicito</hi>ti palāsādiasārarukkhakoṭṭane kataparicayo| <hi rend="bold">thaddhabhāva</hi>nti vipakkabhāvaṃ, tikkhabhāvanti attho| <hi rend="bold">natthī</hi>ti sadā natthīti na vattabbaṃ| <hi rend="bold">parisatī</hi>ti catuparisamajjhe<pb ed="V" n="2.0194"/>| tathā hi <hi rend="bold">‘‘gaṇṭhikaṃ paṭimuñcitvā paṭicchannasarīrā’’</hi>ti vuttaṃ| <hi rend="bold">yantāruḷhassa viyā</hi>ti byākaraṇatthaṃ vāyamayantaṃ āruḷhassa viya|</p>

<p rend="bodytext" n="360"><hi rend="paranum">360</hi><hi rend="dot">.</hi> <hi rend="bold">diṭṭhivisūkānī</hi>ti <pb ed="M" n="2.0208"/> diṭṭhikiñcakāni| <hi rend="bold">diṭṭhisañcaritānī</hi>ti diṭṭhitāḷanāni| <hi rend="bold">diṭṭhivipphanditānī</hi>ti diṭṭhiiñjitāni| <hi rend="bold">tesaṃ adhippāyaṃ ñatvā</hi>ti tesaṃ licchavikumārānaṃ iñjiteneva ajjhāsayaṃ jānitvā| tenāha <hi rend="bold">‘‘ime’’</hi>tiādi|</p>

<p rend="bodytext" n="361"><hi rend="paranum">361</hi><hi rend="dot">.</hi> yasmiṃ adhigate puggalo satthusāsane visārado hoti parehi asaṃhāriyo, taṃ ñāṇaṃ visāradassa bhāvoti katvā <hi rend="bold">vesārajja</hi>nti āha <hi rend="bold">‘‘vesārajjappattoti ñāṇappatto’’</hi>ti| tato evamassa na paro paccetabbo etassa atthīti <hi rend="bold">aparappaccayo</hi>| na paro pattiyo saddahātabbo etassa atthīti <hi rend="bold">aparappattiyo</hi>| kāmaṃ saccako sekkhabhūmi asekkhabhūmīti idaṃ sāsanavohāraṃ na jānāti| passatīti pana dassanakiriyāya vippakatabhāvassa vuttattā ‘‘na ettāvatā bhikkhukiccaṃ pariyosita’’nti aññāsi, tasmā puna ‘‘kittāvatā panā’’ti pucchaṃ ārabhi| tena vuttaṃ <hi rend="bold">‘‘passatīti vuttattā’’</hi>tiādi|</p>

<p rend="bodytext">yathābhūtaṃ passatīti dassanaṃ, visiṭṭhaṭṭhena anuttariyaṃ, dassanameva anuttariyanti <hi rend="bold">dassanānuttariyaṃ,</hi> dassanesu vā anuttariyaṃ <hi rend="bold">dassanānuttariyaṃ</hi>| <hi rend="bold">lokiyapaññā</hi>ti cettha vipassanāpaññā veditabbā| sā hi sabbalokiyapaññāhi visiṭṭhaṭṭhena ‘‘anuttarā’’ti vuttā| lokiyapaṭipadānuttariyesupi eseva nayo| idāni nippariyāyatova tividhampi anuttariyaṃ dassetuṃ <hi rend="bold">‘‘suddhalokuttaramevā’’</hi>tiādi vuttaṃ| satipi sabbesampi lokuttaradhammānaṃ anuttarabhāve ukkaṭṭhaniddesena aggamaggapaññā tato uttaritarassa abhāvato <hi rend="bold">dassanānuttariyaṃ</hi>| tenāha <hi rend="bold">‘‘arahattamaggasammādiṭṭhī’’</hi>ti| <hi rend="bold">sesāni maggaṅgānī</hi>ti sesāni arahattamaggaṅgāni| tāni hi matthakappattāni nibbānagāminī paṭipadāti| <hi rend="bold">aggaphalavimuttī</hi>ti aggamaggassa phalavimutti arahattaphalaṃ| <hi rend="bold">khīṇāsavassā</hi>ti sabbaso khīyamānāsavassa| <hi rend="bold">nibbānadassana</hi>nti aggamaggasammādiṭṭhiyā sacchikiriyābhisamayamāha| tattha <hi rend="bold">maggaṅgānī</hi>ti aṭṭha maggaṅgāni| catusaccantogadhattā sabbassa ñeyyadhammassa <hi rend="bold">‘‘cattāri saccāni buddho’’</hi>ti vuttaṃ| saccānugatasammohaviddhaṃsaneneva hi bhagavato sabbaso ñeyyāvaraṇappahānaṃ| <hi rend="bold">nibbisevano</hi>ti niruddhakilesavisevano|</p>

<p rend="bodytext" n="362"><hi rend="paranum">362</hi><hi rend="dot">.</hi> <hi rend="bold">dhaṃsī</hi>ti anuddhaṃsanasīlā| <hi rend="bold">anupahata</hi>nti avikkhittaṃ| <hi rend="bold">sakala</hi>nti anūnaṃ| <hi rend="bold">kāyaṅga</hi>nti <pb ed="V" n="2.0195"/> kāyameva aṅganti vadanti, kāyasaṅkhātaṃ aṅgaṃ sīsādiavayavanti <pb ed="M" n="2.0209"/> attho| tathā ‘‘hotu, sādhū’’ti evamidaṃ vācāya avayavo <hi rend="bold">vācaṅga</hi>nti|</p>

<p rend="bodytext" n="363"><hi rend="paranum">363</hi><hi rend="dot">.</hi> <hi rend="bold">āharantī</hi>ti abhiharanti| <hi rend="bold">puñña</hi>nti puññaphalasaṅkhāto ānubhāvo| puññaphalampi hi uttarapadalopena ‘‘puñña’’nti vuccati – ‘‘kusalānaṃ, bhikkhave, dhammānaṃ samādānahetu evamidaṃ puññaṃ pavaḍḍhatī’’tiādīsu (dī. ni. 3.80)| tenāha <hi rend="bold">‘‘āyatiṃ vipākakkhandhā’’</hi>ti| <hi rend="bold">puññamahī</hi>ti mahati puññaphalavibhūti setacchattamakuṭacāmarādi| tena vuttaṃ <hi rend="bold">‘‘vipākakkhandhānaṃyeva parivāro’’</hi>ti| licchavīhi pesitena khādanīyabhojanīyena samaṇo gotamo sasāvakasaṅgho mayā parivisito, tasmā licchavīnameva taṃ puññaṃ hotīti| tenāha <hi rend="bold">‘‘taṃ dāyakānaṃ sukhāya hotū’’</hi>ti| yasmā pana bhagavato bhikkhusaṅghassa ca saccakena dānaṃ dinnaṃ, na licchavīhi, tasmā bhagavā saccakassa satiṃ parivattento <hi rend="bold">‘‘yaṃ kho’’</hi>tiādimāha| tena vuttaṃ <hi rend="bold">‘‘iti bhagavā’’</hi>tiādi| <hi rend="bold">nigaṇṭhassa matena vināyevā</hi>ti saccakassa cittena vinā eva tassa dakkhiṇaṃ khettagataṃ katvā dasseti| tenāha <hi rend="bold">‘‘attano dinnaṃ dakkhiṇaṃ…pe.… niyyātesī’’</hi>ti|</p>

<p rend="centre">cūḷasaccakasuttavaṇṇanāya līnatthappakāsanā samattā|</p>

</xml>