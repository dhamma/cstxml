<xml src="s0202t-m68.xml">

<p rend="subhead"><readunit id="m68">8. naḷakapānasuttavaṇṇanā</readunit></p>

<p rend="bodytext" n="166"><hi rend="paranum">166</hi><hi rend="dot">.</hi> yattha <pb ed="V" n="2.0080"/><pb ed="M" n="2.0081"/> bodhisattapamukho vānaro naḷakena pānīyaṃ pivi, sā pokkharaṇī, tassāmanto bhūmippadeso, tattha niviṭṭhagāmo ca ‘‘naḷakapāna’’nteva paññāyittha, idha pana gāmo adhippetoti āha <hi rend="bold">‘‘naḷakapāneti evaṃnāmake gāme’’</hi>ti| idāni tamatthaṃ āgamanato paṭṭhāya dassetuṃ <hi rend="bold">‘‘pubbe kirā’’</hi>ti āraddhaṃ| <hi rend="bold">paññavā</hi>ti itikattabbatāya paññāya paññavā|</p>

<p rend="bodytext">thūladīghabahulabhāvena mahatīhi dāṭhikāhi samannāgatattā <hi rend="bold">mahādāṭhiko</hi>| ‘‘udakarakkhaso aha’’nti vatvā vānarānaṃ kañci amuñcitvā ‘‘sabbe tumhe mama hatthagatā’’ti dassento <hi rend="bold">‘‘tumhe pana sabbe khādissāmī’’</hi>ti āha| <hi rend="bold">dhami…pe.… piviṃsū</hi>ti bodhisattena gahitanaḷo anavaseso abbhantare sabbasandhīnaṃ nibbādhena ekacchiddo ahosi| <hi rend="bold">neva maṃ tvaṃ vadhissasī</hi>ti udakarakkhasa tvaṃ vadhitukāmopi mama purisathāmena na vadhissasi|</p>

<p rend="bodytext">evaṃ pana vatvā mahāsatto ‘‘ayaṃ pāpo ettha pānīyaṃ pivante aññepi satte mā bādhayitthā’’ti karuṇāyamāno ‘‘ettha jāyantā naḷā sabbe apabbabandhā ekacchiddāva hontū’’ti adhiṭṭhāya gato| tenāha <hi rend="bold">‘‘tato paṭṭhāyā’’</hi>tiādi|</p>

<p rend="bodytext" n="167"><hi rend="paranum">167</hi><hi rend="dot">.</hi> anuruddhappamukhā bhikkhū bhagavatā ‘‘kacci tumhe anuruddhā’’ti pucchitāti thero <hi rend="bold">‘‘taggha mayaṃ, bhante’’</hi>ti āha|</p>

<p rend="bodytext">sace pabbajati, jīvitaṃ labhissati, no aññathāti raññā pabbajjāya abhinītāti <hi rend="bold">rājābhinītā| corābhinītā</hi>ti etthāpi eseva nayo| <hi rend="bold">corānaṃ mūlaṃ chindanto</hi> ‘‘kaṇṭakasodhanaṃ karissāmī’’ti| <hi rend="bold">ājīvikāyā</hi>ti ājīvena jīvitavuttiyā| <hi rend="bold">imesu pana</hi> anuruddhattherādīsu|</p>

<p rend="bodytext"><hi rend="bold">viveka</hi>nti pubbakālikakiriyappadhānaṃ ‘‘abyāpajjaṃ upeta’’ntiādīsu viyāti āha – <hi rend="bold">‘‘viviccā’’</hi>ti, viviccitvā vivitto hutvā vinā hutvāti attho| <hi rend="bold">pabbajitakicca</hi>nti pabbajitassa sāruppakiccaṃ| <hi rend="bold">samaṇakicca</hi>nti samaṇabhāvakaraṇakiccaṃ| yadaggena hi pabbajitakiccaṃ <pb ed="V" n="2.0081"/> kātuṃ na sakkoti tadaggena samaṇabhāvakarampi kiccaṃ kātuṃ na sakkoti| tenāha <hi rend="bold">‘‘so yevā’’</hi>tiādi|</p>

<p rend="bodytext" n="168"><hi rend="paranum">168</hi><hi rend="dot">.</hi> <hi rend="bold">appaṭisandhike</hi> <pb ed="M" n="2.0082"/> tāva byākaronto pavattīsu ṭhānaṃ atītoti katvā upapattīsu byākaroti nāma tattha paṭisandhiyā abhāvakittanato| <hi rend="bold">mahantatuṭṭhino</hi>ti vipulapamodā|</p>

<p rend="bodytext" n="169"><hi rend="paranum">169</hi><hi rend="dot">.</hi> <hi rend="bold">imassā</hi>ti ‘‘assā’’ti padassa atthavacanaṃ| imassa ṭhitassa āyasmato sāmaṃ diṭṭho vā hoti anussavasuto vāti yojanā| <hi rend="bold">samādhipakkhikā dhammā dhammāti adhippetā,</hi> samādhi pana <hi rend="bold">evaṃvihārī</hi>ti ettha vihārasaddena gahito| <hi rend="bold">evaṃvimuttā</hi>ti ettha pana vimuttisaddena phalavimutti gahitā| <hi rend="bold">caratopī</hi>ti samathavipassanācārena caratopi viharantassapi| upāsakupāsikāṭhānesu labbhamānampi arahattaṃ appakabhāvato pāḷiyaṃ anuddhaṭanti daṭṭhabbaṃ| sesaṃ suviññeyyameva|</p>

<p rend="centre">naḷakapānasuttavaṇṇanāya līnatthappakāsanā samattā|</p>

</xml>