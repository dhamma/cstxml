<xml src="s0201t-m20.xml">

<p rend="subhead"><readunit id="m20">10. vitakkasaṇṭhānasuttavaṇṇanā</readunit></p>

<p rend="bodytext" n="216"><hi rend="paranum">216</hi><hi rend="dot">.</hi> <hi rend="bold">dasakusalakammapathavasenā</hi>ti <pb ed="V" n="2.0069"/> idaṃ nidassanamattaṃ daṭṭhabbaṃ vaṭṭapādakasamāpatticittassapi idha adhicittabhāvena anicchitattā| tenāha <hi rend="bold">‘‘vipassanāpādakaṭṭhasamāpatticitta’’</hi>nti| atha vā anuttarimanussadhammasaṅgahitameva kevalaṃ ‘‘pakaticitta’’nti vattabbanti dassento <hi rend="bold">‘‘dasakusalakammapathavasena uppannaṃ cittaṃ cittamevā’’</hi>ti vatvā yadettha adhicittanti adhippetaṃ, taṃ tadeva dassento <hi rend="bold">‘‘vipassanāpādakaṭṭhasamāpatticitta’’</hi>nti āha| itarassa panettha vidhi na paṭisedhetīti daṭṭhabbaṃ| vipassanāya sampayuttaṃ adhicittanti keci| <hi rend="bold">anuyuttenā</hi>ti anuppannassa uppādanavasena, uppannassa paribrūhanavasena anu anu yuttena| <hi rend="bold">mūlakammaṭṭhāna</hi>nti pārihāriyakammaṭṭhānaṃ| <hi rend="bold">gahetvā viharanto</hi>ti bhāvanaṃ anuyuñjanto| bhāvanāya appanaṃ appattopi adhicittamanuyuttoyeva tadatthepi taṃsaddavohārato|</p>

<p rend="bodytext">yehi <pb ed="M" n="2.0073"/> phalaṃ nāma yathā uppajjanaṭṭhāne pakappiyamānaṃ viya hoti, <hi rend="bold">tāni nimittāni</hi>| tenāha <hi rend="bold">‘‘kāraṇānī’’</hi>ti| <hi rend="bold">kālena kāla</hi>nti ettha <hi rend="bold">kālenā</hi>ti bhummatthe karaṇavacananti āha <hi rend="bold">‘‘samaye samaye’’</hi>ti| <hi rend="bold">nanu ca…pe.… nirantaraṃ manasi kātabba</hi>nti kasmā vuttaṃ, nanu ca bhāvanāya vīthipaṭipannattā abbudanīharaṇavidhiṃ dassentena bhagavatā <hi rend="bold">‘‘pañca nimittāni kālena kālaṃ manasi kātabbānī’’</hi>ti ayaṃ desanā āraddhāti? ‘‘adhicittamanuyuttenā’’ti vuttattā avicchedavasena bhāvanāya yuttappayutto adhicittamanuyutto nāmāti codakassa adhippāyo| itaro bhāvanaṃ anuyuñjantassādikammikassa kadāci bhāvanupakkilesā uppajjeyyuṃ, tato cittassa visodhanatthāya yathākālaṃ imāni nimittāni manasi kātabbānīti ‘‘kālena kāla’’nti satthā avocāti dassento <hi rend="bold">‘‘pāḷiyañhī’’</hi>tiādimāha| tattha <hi rend="bold">imānī</hi>ti imāni pāḷiyaṃ āgatāni pañca nimittāni| <hi rend="bold">abbuda</hi>nti upaddavaṃ|</p>

<p rend="bodytext"><hi rend="bold">chandasahagatā rāgasampayuttā</hi>ti taṇhāchandasahagatā kāmarāgasampayuttā| <hi rend="bold">iṭṭhāniṭṭhasamapekkhitesū</hi>ti iṭṭhesu piyesu, aniṭṭhesu appiyesu, asamaṃ asammā pekkhitesu| <hi rend="bold">asamapekkhana</hi>nti gehassitaññāṇupekkhāvasena ārammaṇassa ayoniso gahaṇaṃ| yaṃ sandhāya vuttaṃ – ‘‘cakkhunā rūpaṃ disvā upekkhā bālassa mūḷhassa puthujjanassā’’tiādi (ma. ni. 3.308)| <hi rend="bold">te</hi> parivitakkā| <hi rend="bold">tato nimittato añña</hi>nti tato chandūpasaṃhitādiakusalavitakkuppattikāraṇato <pb ed="V" n="2.0070"/> aññaṃ navaṃ nimittaṃ| ‘‘manasikaroto’’ti hi vuttaṃ, tasmā ārammaṇaṃ, tādiso purimuppanno cittappavattiākāro vā nimittaṃ| <hi rend="bold">kusalanissitaṃ nimitta</hi>nti kusalacittappavattikāraṇaṃ <hi rend="bold">manasi kātabbaṃ</hi> citte ṭhapetabbaṃ, bhāvanāvasena cintetabbaṃ, cittasantāne vā saṅkamitabbaṃ| asubhañhi asubhanimittanti| saṅkhāresu uppanne chandūpasaṃhite vitakketi ānetvā sambandhitabbaṃ| evaṃ <hi rend="bold">‘‘dosūpasañhite’’</hi>tiādīsu yathārahaṃ taṃ taṃ padaṃ ānetvā sambandhitabbaṃ| <hi rend="bold">yattha katthacī</hi>ti ‘‘sattesu saṅkhāresū’’ti yattha katthaci| <hi rend="bold">pañcadhammūpanissayo</hi>ti pañcavidho dhammūpasaṃhito upanissayo|</p>

<p rend="bodytext">evaṃ <hi rend="bold">‘‘chandūpasañhite’’</hi>tiādinā saṅkhepato vuttamatthaṃ vitthārato dassetuṃ <hi rend="bold">‘‘imassa hatthā vā sobhanā’’</hi>tiādi āraddhaṃ| tattha <hi rend="bold">‘‘asubhato</hi> <pb ed="M" n="2.0074"/> <hi rend="bold">upasaṃharitabba’’</hi>nti vatvā upasaṃharaṇākārassa dassanaṃ <hi rend="bold">‘‘kimhi sārattosī’’</hi>ti| <hi rend="bold">chavirāgenā</hi>ti chavirāgatāya kāḷasāmādivaṇṇanibhāya| <hi rend="bold">kuphaḷapūrito</hi>ti pakkehi kuṇapaphalehi puṇṇo| ‘‘kaliphalapūrito’’ti vā pāṭho|</p>

<p rend="bodytext"><hi rend="bold">assāmikatāvakālikabhāvavasenā</hi>ti idaṃ pattaṃ anukkamena vaṇṇavikārañceva jiṇṇabhāvañca patvā chiddāvachiddaṃ bhinnaṃ vā hutvā kapālaniṭṭhaṃ bhavissati| idaṃ cīvaraṃ anupubbena vaṇṇavikāraṃ jiṇṇatañca upagantvā pādapuñchanacoḷakaṃ hutvā yaṭṭhikoṭiyā chaḍḍanīyaṃ bhavissati| sace pana nesaṃ sāmiko bhaveyya, na nesaṃ evaṃ vinassituṃ dadeyyāti evaṃ assāmikabhāvavasena, ‘‘anaddhaniyaṃ idaṃ tāvakālika’’nti evaṃ tāvakālikabhāvavasena ca manasikaroto|</p>

<p rend="bodytext"><hi rend="bold">āghātavinaya…pe.… bhāvetabbā</hi>ti – ‘‘pañcime, bhikkhave, āghātapaṭivinayā| yattha hi bhikkhuno uppanno āghāto sabbaso paṭivinetabbo’’tiādinā nayena āgatassa <hi rend="bold">āghātavinayasuttassa</hi> (a. ni. 5.161) ceva <hi rend="bold">kakacūpamovāda</hi>(ma. ni. 1.222-233)<hi rend="bold"> chavālātūpamā</hi>dīnañca (itivu. 91) vasena āghātaṃ paṭivinodetvā mettā bhāvetabbā|</p>

<p rend="bodytext"><hi rend="bold">garusaṃvāso</hi>ti garuṃ upanissāya vāso| <hi rend="bold">uddeso</hi>ti pariyattidhammassa uddisāpanañceva uddisanañca| <hi rend="bold">uddiṭṭhaparipucchana</hi>nti yathāuggahitassa dhammassa atthaparipucchā| <hi rend="bold">pañca dhammūpanissāyā</hi>ti garusaṃvāsādike pañca dhamme paṭicca| <hi rend="bold">mohadhātū</hi>ti moho|</p>

<p rend="bodytext"><hi rend="bold">upanissitabbā</hi>ti upanissayitabbā, ayameva vā pāṭho| <hi rend="bold">yattappaṭiyatto</hi>ti yatto ca gāmappavesanāpucchākaraṇesu ussukkaṃ āpanno sajjito ca hotīti attho| <hi rend="bold">athassa moho pahīyatī</hi>ti <pb ed="V" n="2.0071"/> assa bhikkhuno evaṃ tattha yuttappayuttassa pacchā so moho vigacchati| <hi rend="bold">evampī</hi>ti evaṃ uddese appamajjanenapi| puna <hi rend="bold">evampī</hi>ti atthaparipucchāya kaṅkhāvinodanepi| <hi rend="bold">tesu tesu ṭhānesu attho pākaṭo hotī</hi>ti suyyamānassa dhammassa tesu tesu padesu ‘‘idha sīlaṃ kathitaṃ, idha samādhi, idha paññā’’ti so so attho vibhūto hoti| idaṃ cakkhurūpālokādi <pb ed="M" n="2.0075"/> <hi rend="bold">imassa</hi> cakkhuviññāṇassa <hi rend="bold">kāraṇaṃ, idaṃ</hi> sālibījabhūmisalilādi <hi rend="bold">imassa</hi> sāliaṅkurassa <hi rend="bold">kāraṇaṃ| idaṃ na kāraṇa</hi>nti tadeva cakkhurūpālokādi sotaviññāṇassa, tadeva sālibījādi kudrusakaṅkurassa na kāraṇanti ṭhānāṭṭhānavinicchaye cheko hoti|</p>

<p rend="bodytext"><hi rend="bold">ārammaṇesū</hi>ti kammaṭṭhānesu| <hi rend="bold">ime vitakkā</hi>ti kāmavitakkādayo| sabbe kusalā dhammā sabbākusalapaṭipakkhāti katvā ‘‘pahīyantī’’ti vattabbe na sabbe sabbesaṃ ujuvipaccanīkabhūtāti ‘‘pahīyanti evā’’ti sāsaṅkaṃ vadati| tenāha <hi rend="bold">‘‘imānī’’</hi>tiādi|</p>

<p rend="bodytext"><hi rend="bold">kusalanissita</hi>nti kusalena nissitaṃ nissayitabbaṃ| <hi rend="bold">kusalassa paccayabhūta</hi>nti tasseva vevacanaṃ, kusaluppattikāraṇaṃ yathāvuttasubhanimittādimeva vadati| <hi rend="bold">sāraphalake</hi>ti candanamaye sāraphalake| <hi rend="bold">visamāṇi</hi>nti visamākārena tattha ṭhitaṃ āṇiṃ| <hi rend="bold">haneyyā</hi>ti pahareyya nikkhāmeyya|</p>

<p rend="bodytext" n="217"><hi rend="paranum">217</hi><hi rend="dot">.</hi> <hi rend="bold">aṭṭo</hi>ti āturo, duggandhabādhatāya pīḷito| <hi rend="bold">dukkhito</hi>ti sañjātadukkho| <hi rend="bold">imināpi kāraṇenā</hi>ti akosallasambhūtatāya kusalapaṭipakkhatāya gehassitarogena sarogatāya ca <hi rend="bold">ete akusalā</hi> viññugarahitabbatāya jigucchanīyatāya ca <hi rend="bold">sāvajjā</hi> aniṭṭhaphalatāya nirassādasaṃvattaniyatāya ca <hi rend="bold">dukkhavipākā</hi>ti evaṃ tena tena kāraṇena akusalādibhāvaṃ <hi rend="bold">upaparikkhato</hi>|</p>

<p rend="gatha1">‘‘āturaṃ asuciṃ pūtiṃ, passa nande samussayaṃ|</p>

<p rend="gathalast">uggharantaṃ paggharantaṃ, bālānaṃ abhinandita’’nti|| (apa. therī 2.4.157) –</p>

<p rend="unindented">evamādi <hi rend="bold">kāyavicchandanīyakathādīhi</hi> vā| <hi rend="bold">ādi</hi>-saddena –</p>

<p rend="gatha1">‘‘tasseva tena pāpiyo, yo kuddhaṃ paṭikujjhati|</p>

<p rend="gathalast">kuddhaṃ appaṭikujjhanto, saṅgāmaṃ jeti dujjaya’’nti|| (theragā. 442) –</p>

<p rend="unindented">evamādi paṭighavūpasamanakathādikāpi saṅgaṇhāti|</p>

<p rend="bodytext" n="218"><hi rend="paranum">218</hi><hi rend="dot">.</hi> na <pb ed="V" n="2.0072"/> saraṇaṃ <hi rend="bold">asati,</hi> ananussaraṇaṃ| amanasikaraṇaṃ <hi rend="bold">amanasikāro| kammaṭṭhānaṃ gahetvā nisīditabba</hi>nti kammaṭṭhānamanasikāreneva nisīditabbaṃ| <hi rend="bold">uggahito dhammakathāpabandho</hi>ti kammaṭṭhānassa upakāro dhammakathāpabandho| <hi rend="bold">muṭṭhipotthako</hi>ti muṭṭhippamāṇo pārihāriyapotthako| <hi rend="bold">samannānentenā</hi>ti <pb ed="M" n="2.0076"/> samannāharantena| <hi rend="bold">okāso na hoti</hi> āraddhassa pariyosāpetabbato| āraddhassa antagamanaṃ anārambhovāti theravādo| <hi rend="bold">tassā</hi>ti upajjhāyassa| <hi rend="bold">pabbhārasodhanaṃ</hi> kāyakammaṃ, ārabhanto eva vitakkaniggaṇhanatthaṃ saṃyuttanikāyasajjhāyanaṃ vacīkammaṃ, dassanakiccapubbakammakaraṇatthaṃ tejokasiṇaparikammanti tīṇi kammāni ācinoti| thero tassa āsayaṃ kasiṇañca savisesaṃ jānitvā <hi rend="bold">‘‘imasmiṃ vihāre’’</hi>tiādimavoca| tenassa yathādhippāyaṃ sabbaṃ sampāditaṃ| <hi rend="bold">asatipabbaṃ nāma</hi> asatiyā vitakkaniggahaṇavibhāvanato|</p>

<p rend="bodytext" n="219"><hi rend="paranum">219</hi><hi rend="dot">.</hi> <hi rend="bold">vitakkamūlabhedaṃ pabba</hi>nti vitakkamūlassa tammūlassa ca bhedavibhāvanaṃ vitakkamūlabhedaṃ pabbaṃ| vitakkaṃ saṅkharotīti vitakkasaṅkhāro, vitakkapaccayo subhanimittādīsupi subhādinā ayonisomanasikāro| so pana vitakkasaṅkhāro saṃtiṭṭhati etthāti <hi rend="bold">vitakkasaṅkhārasaṇṭhānaṃ,</hi> asubhe subhantiādi saññāvipallāso| tenāha <hi rend="bold">‘‘vitakkānaṃ mūlañca mūlamūlañca manasi kātabba’’</hi>nti| <hi rend="bold">vitakkānaṃ mūlamūlaṃ gacchantassā</hi>ti upaparikkhanavasena micchāvitakkānaṃ mūlaṃ uppattikāraṇaṃ ñāṇagatiyā gacchantassa| yāthāvato jānantassa pubbe viya vitakkā abhiṇhaṃ nappavattantīti āha <hi rend="bold">‘‘vitakkacāro sithilo hotī’’</hi>ti| <hi rend="bold">tasmiṃ sithilībhūte matthakaṃ gacchante</hi>ti vuttanayena vitakkacāro sithilabhūto, tasmiṃ vitakkānaṃ mūlagamane anukkamena thirabhāvappattiyā matthakaṃ gacchante| <hi rend="bold">vitakkā sabbaso nirujjhantī</hi>ti micchāvitakkā sabbepi gacchanti na samudācaranti, bhāvanāpāripūriyā vā anavasesā pahīyanti|</p>

<p rend="bodytext"><hi rend="bold">kaṇṇamūle patita</hi>nti sasakassa kaṇṇasamīpe kaṇṇasakkhaliṃ paharantaṃ viya upapatitaṃ| tassa kira sasakassa heṭṭhā mahāmūsikāhi khatamahāvāṭaṃ umaṅgasadisaṃ ahosi, tenassa pātena mahāsaddo ahosi| <hi rend="bold">palāyiṃsu</hi> ‘‘pathavī udrīyatī’’ti| <hi rend="bold">mūlamūlaṃ gantvā anuvijjeyya</hi>nti ‘‘pathavī bhijjatī’’ti yatthāyaṃ saso uṭṭhito, tattha gantvā tassa mūlakāraṇaṃ yaṃnūna vīmaṃseyyaṃ| pathaviyā bhijjanaṭṭhānaṃ gate ‘‘ko jānāti, kiṃ bhavissatī’’ti saso ‘‘na sakkomi sāmī’’ti āha| ādhipaccavato hi yācanaṃ saṇhamudukaṃ| <hi rend="bold">duddubhāyatī</hi>ti duddubhāti saddaṃ karoti| anuravadassanañhetaṃ| <hi rend="bold">bhaddante</hi>ti migarājassa piyasamudācāro, migarāja, bhaddaṃ te atthūti attho| <hi rend="bold">kimeta</hi>nti kiṃ etaṃ, kiṃ tassa mūlakāraṇaṃ? <hi rend="bold">duddubha</hi>nti idampi tassa anuravadassanameva| evanti yathā sasakassa mahāpathavībhedanaṃ ravanāya <pb ed="V" n="2.0073"/> micchāgāhasamuṭṭhānaṃ <pb ed="M" n="2.0077"/> amūlaṃ, evaṃ vitakkacāropi saññāvipallāsasamuṭṭhāno amūlo| tenāha <hi rend="bold">‘‘vitakkāna’’</hi>ntiādi|</p>

<p rend="bodytext" n="220"><hi rend="paranum">220</hi><hi rend="dot">.</hi> <hi rend="bold">abhidanta</hi>nti abhibhavanadantaṃ, uparidantanti attho| tenāha <hi rend="bold">‘‘uparidanta’’</hi>nti| so hi itaraṃ musalaṃ viya udukkhalaṃ visesato kassaci khādanakāle abhibhuyya vattati| <hi rend="bold">kusalacittenā</hi>ti balavasammāsaṅkappasampayuttena| <hi rend="bold">akusalacitta</hi>nti kāmavitakkādisahitaṃ akusalacittaṃ| <hi rend="bold">abhiniggaṇhitabba</hi>nti yathā tassa āyatiṃ samudācāro na hoti, evaṃ abhibhavitvā niggahetabbaṃ, anuppattidhammatā āpādetabbāti attho| <hi rend="bold">ke ca tumhe</hi> satipi cirakālabhāvanāya evaṃ adubbalā <hi rend="bold">ko cāhaṃ</hi> mama santike laddhappatiṭṭhe viya ṭhitepi idāneva appatiṭṭhe karonto iti evaṃ <hi rend="bold">abhibhavitvā</hi>| taṃ pana abhibhavanākāraṃ dassento <hi rend="bold">‘‘kāmaṃ taco cā’’</hi>tiādinā caturaṅgasamannāgatavīriyapaggaṇhanamāha| <hi rend="bold">atthadīpika</hi>nti ekantato vitakkaniggaṇhanatthajotakaṃ| <hi rend="bold">upama</hi>nti ‘‘seyyathāpi, bhikkhave, balavā puriso’’tiādikaṃ upamaṃ|</p>

<p rend="bodytext" n="221"><hi rend="paranum">221</hi><hi rend="dot">.</hi> <hi rend="bold">pariyādānabhājanīya</hi>nti yaṃ taṃ ādito ‘‘adhicittamanuyuttena bhikkhunā pañca nimittāni kālena kālaṃ manasi kātabbānī’’ti niddiṭṭhaṃ, tattha tassa nimittassa manasikaraṇakālapariyādānassa vasena vibhajanaṃ| nigamanaṃ vā etaṃ, yadidaṃ ‘‘yato kho, bhikkhave’’tiādi| yathāvuttassa hi atthassa puna vacanaṃ nigamananti| tathāpaṭipannassa vā vasībhāvavisuddhidassanatthaṃ <hi rend="bold">‘‘yato kho, bhikkhave’’</hi>tiādi vuttaṃ| <hi rend="bold">satthācariyo</hi>ti dhanubbedācariyo| yathā hi sasanato asatthampi satthaggahaṇeneva saṅgayhati, evaṃ dhanusippampi dhanubbedapariyāpannamevāti|</p>

<p rend="bodytext">pariyāyati parivitakketīti <hi rend="bold">pariyāyo</hi>| vāroti āha <hi rend="bold">‘‘vitakkavārapathesū’’</hi>ti, vitakkānaṃ vārena pavattanamaggesu| <hi rend="bold">ciṇṇavasī</hi>ti āsevitavasī| <hi rend="bold">paguṇavasī</hi>ti subhāvitavasī| sammāvitakkaṃyeva yathicchitaṃ tathāvitakkanato, itarassa panassa setughātoyevāti|</p>

<p rend="centre">vitakkasaṇṭhānasuttavaṇṇanāya līnatthappakāsanā samattā|</p>

<p rend="centre">niṭṭhitā ca sīhanādavaggavaṇṇanā|</p>
<vaggaend/>

</xml>