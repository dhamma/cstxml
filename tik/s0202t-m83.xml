<xml src="s0202t-m83.xml">

<p rend="subhead"><pgroup id="m83"/><readunit id="m83">3. maghadevasuttavaṇṇanā</readunit></p>

<p n="308"> <hi rend="bold">pubbe</hi> <pb ed="M" n="2.0147"/><pb ed="V" n="2.0145"/> <hi rend="bold">maghadevo nāma rājā</hi>ti atītakāle imasmiṃyeva kappe anekavassasahassāyukesu manussesu paṭipāṭiyā uppannānaṃ caturāsītisahassānaṃ cakkavattirājūnaṃ ādipuriso maghadevoti evaṃnāmo rājā|</p>

<p><hi rend="bold">dhammo</hi>ti rājadhammoti lokikā vadanti| mahābodhinidhānapāramitāsaṅkhāto pana dhammo atthīti <hi rend="bold">dhammiko| dhammenā</hi>ti ñāyena| tadā brahmavihārādibhāvanādhammassa rañño anadhigatattā tassapi vā anabhijjhādīhi samānayogakkhamattā vuttaṃ <hi rend="bold">‘‘dasakusalakammapathe ṭhito’’</hi>ti| <hi rend="bold">dhamma</hi>nti dhammato anapetaṃ| tathā hi ca so pakkhapātābhāvato ‘‘samo’’ti vuccatīti āha <hi rend="bold">‘‘samaṃ caratī’’</hi>ti| <hi rend="bold">pakatiniyāmenevā</hi>ti paveṇiyā āgataniyāmeneva| yasmā nigamajanapadesu yebhuyyena gahapatīnaṃ saṅgaho, tasmā aṭṭhakathāyaṃ <hi rend="bold">‘‘gahapatikāna’’</hi>ntveva vuttaṃ| pāḷiyaṃ pana aññameva nāgaracārittaṃ, aññaṃ negamajanapadacārittanti te visuṃ gahitā ‘‘negamesu ceva janapadesu cā’’ti| paccuggamananiggamanavasena uposathassa paṭiharaṇaṃ pāṭihāriyo, so eva <hi rend="bold">pāṭihāriko, pakkho| ime divasā</hi>ti ime cattāro divasā|</p>

<p n="309"> <hi rend="bold">devoti maccu</hi> abhibhavanaṭṭhena| yathā hi devo pakatisatte abhibhavati, evaṃ maccu satte abhibhavati| ‘‘ahaṃ asukaṃ maddituṃ āgamissāmi, tvaṃ tassa kese gahetvā mā vissajjehī’’ti maccudevassa āṇākarā dūtā viyāti <hi rend="bold">dūtāti vuccanti| alaṅkatapaṭiyattāyā</hi>ti idaṃ attano dibbānubhāvaṃ āvikatvā ṭhitāyāti dassetuṃ vuttaṃ| <hi rend="bold">devatābyākaraṇasadisameva hoti</hi> na cireneva maraṇasambhavato| <hi rend="bold">visuddhidevāna</hi>nti khīṇāsavabrahmānaṃ| te hi carimabhave bodhisattānaṃ jiṇṇādike dassenti|</p>

<p><hi rend="bold">dukhitañca byādhita</hi>nti byādhibhāvena sañjātadukkhanti attho| antimabhavikabodhisattānaṃ visuddhidevehi upaṭṭhāpitabhāvaṃ upādāya tadaññesaṃ tehi anupaṭṭhāpitānampi paṇḍitānaṃ tathā voharitabbatā pariyāyasiddhāti āha <hi rend="bold">‘‘iminā pariyāyenā’’</hi>ti|</p>

<p><hi rend="bold">disampatī</hi>ti <pb ed="M" n="2.0148"/> vibhattialopena niddeso, disāsīsena desā vuttāti desānaṃ adhipatirājāti <pb ed="V" n="2.0146"/> attho| uttamaṅge sirasi ruhantīti <hi rend="bold">uttamaṅgaruhā,</hi> kesā| te panettha yasmā palitattā avisesato sabbapacchimavayasandassakā honti, tasmā <hi rend="bold">‘‘vayoharā’’</hi>ti vuttā|</p>

<p>purisayugo yasmā tasmiṃ vaṃse sañjātapurisaṭṭhitiyā paricchinno, tasmā āha <hi rend="bold">‘‘vaṃsasambhave purise’’</hi>ti| <hi rend="bold">rājagehato āhaṭabhikkhāya yāpento</hi>ti iminā kumārakapabbajjāya upagatabhāvaṃ dasseti|</p>

<p><hi rend="bold">parihariyamānovā</hi>ti aññena aññena parihariyamāno viya velāya velāya tena mahatā parijanena upaṭṭhiyamāno kumārakīḷaṃ kīḷīti attho| keci pana ‘‘parihariyamāno evā’’ti avadhāraṇavasena atthaṃ vadanti, tathā sati caturāsītivassasahassāni thaññapāyī taruṇadārako ahosīti āpajjatīti tadayuttaṃ| kumārakālaṃ vatvā tadanantaraṃ oparajjavacanato viruddhañcetaṃ| (<hi rend="bold">pañcamaṅgala</hi>vacanena unnaṅgalamaṅgalukkantanamaṅgalakammahāyamaṅgaladussamaṅgalāni samupagatāni eva ahesunti daṭṭhabbaṃ)|</p>

<p n="311"> savaṃsavasena āgatā puttanattuādayo puttā ca paputtā ca etissāti <hi rend="bold">puttapaputtakā</hi> paramparā| <hi rend="bold">nihata</hi>nti nihitaṃ ṭhapitaṃ, pavattitanti attho| <hi rend="bold">nihata</hi>nti vā satataṃ patiṭṭhitabhāvena vaḷañjitanti attho| tenāha <hi rend="bold">‘‘kalyāṇavatta’’</hi>nti| <hi rend="bold">atirekatarā dve guṇā</hi>ti mahāsattassa maghadevakālato atirekatarā dve guṇā itararājūhi pana atirekatarā anekasatasahassappabhedā eva guṇā ahesunti|</p>

<p n="312"> tettiṃsa sahapuññakārino ettha nibbattāti taṃsahacaritaṭṭhānaṃ tettiṃsaṃ, tadeva tāvatiṃsaṃ, taṃnivāso etesanti <hi rend="bold">tāvatiṃsā</hi>| nivāsabhāvo ca tesaṃ tattha nibbattanapubbakoti āha – <hi rend="bold">‘‘devānaṃ tāvatiṃsānanti tāvatiṃsabhavane nibbattadevāna’’</hi>nti| <hi rend="bold">rañño</hi>ti nimimahārājassa| <hi rend="bold">ovāde ṭhatvā</hi>ti ‘‘sīlaṃ arakkhanto mama santikaṃ mā āgacchatū’’ti niggaṇhanavasenapi, ‘‘ekantato mama vijite vasantena sīlaṃ rakkhitabba’’nti evaṃ pavattitovādavasenapi ovāde ṭhatvā|</p>

<p><hi rend="bold">atha</hi> <pb ed="M" n="2.0149"/> <hi rend="bold">na</hi>nti mahājutikaṃ mahāvipphāraṃ mahānubhāvaṃ nimirājānaṃ| ‘‘sakkohamasmi devindo, tava santikamāgato’’ti attano sakkabhāvaṃ pavedetvā <hi rend="bold">‘‘kaṅkhaṃ te paṭivinodessāmī’’</hi>ti āha| tenāha <hi rend="bold">‘‘sabbabhūtānamissarā’’</hi>tiādi|</p>

<p>sīlaṃ <pb ed="V" n="2.0147"/> upādāya omakatāya <hi rend="bold">‘‘ki’’</hi>nti hīḷento vadati| <hi rend="bold">guṇavisiṭṭhatāyāti</hi> lābhayasādīnañceva piyamanāpatādīnañca āsavakkhayapariyosānānaṃ nimittabhāvena uttamaguṇatāya| tadā sakko anuruddhatthero, so attano purimajātiyaṃ paccakkhasiddhaṃva dānato sīlaṃ mahantaṃ vibhāvento <hi rend="bold">‘‘ahañhī’’</hi>tiādimāha| tattha attanā vasiyamānaṃ kāmāvacaradevalokaṃ sandhāya <hi rend="bold">‘‘pettivisayato’’</hi>ti vuttaṃ| tassa hi kappasatasahassaṃ vivaṭṭajjhāsayassa pūritapāramissa devaloko petaloko viya upaṭṭhāsi| tenevāha ‘‘accharāgaṇasaṅghuṭṭhaṃ, pisācagaṇasevita’’nti (saṃ. ni. 1.46)|</p>

<p><hi rend="bold">khattiye</hi>ti khattiyajātiyaṃ| <hi rend="bold">visujjhatī</hi>ti brahmalokūpapattiṃ sandhāya vadati kāmasaṃkilesavisujjhanato| <hi rend="bold">kāyāti</hi> ca brahmakāyamāha|</p>

<p>imassa mama adiṭṭhapubbarūpaṃ disvā ‘‘ahudeva bhaya’’nti cintetvā āha <hi rend="bold">‘‘avikampamāno’’</hi>ti| bhāyanto hi cittassa aññathattena kāyassa ca chambhitattena vikampati nāma| tenāha <hi rend="bold">‘‘abhāyamāno’’</hi>ti| <hi rend="bold">sukhaṃ kathetuṃ hotī</hi>ti puññaphalaṃ kathetuṃ sukhaṃ hoti|</p>

<p n="313"> <hi rend="bold">manaṃ āgamma yuttāyeva hontī</hi>ti mātalissa sakkasseva cittaṃ jānitvā yuttā viya honti, rathe yuttājānīyakiccaṃ karonti devaputtā| evaṃ tādise kāle tathā paṭipajjanti, yathā erāvaṇo devaputto hatthikiccaṃ| <hi rend="bold">naddhito paṭṭhāyā</hi>ti rathapañjarapariyantena akkhassa sambandhaṭṭhānaṃ naddhī, tato paṭṭhāya| akkho bajjhati etthāti <hi rend="bold">akkhabaddho,</hi> akkhena rathassa baddhaṭṭhānaṃ| yathā devalokato yāva candamaṇḍalassa gamanavīthi, tāva attano ānubhāvena heṭṭhāmukhameva rathaṃ pesesi, evaṃ candamaṇḍalassa gamanavīthito yāva rañño pāsādo, tāva tatheva pesesi| <hi rend="bold">dve magge dassetvā</hi>ti patodalaṭṭhiyā ākāsaṃ vilikhanto viya attano ānubhāvena nirayagāmī devalokagāmī cāti dve magge <pb ed="M" n="2.0150"/> dassetvā| <hi rend="bold">katamenā</hi>tiādi desanāmattaṃ, yathā tena rathena gacchantassa nirayo devaloko ca pākaṭā honti, tathā karaṇaṃ adhippetaṃ|</p>

<p>vuttakāraṇameva sandhāyāha mahāsatto <hi rend="bold">‘‘ubhayeneva maṃ mātali nehī’’</hi>ti| <hi rend="bold">dugga</hi>nti duggamaṃ| <hi rend="bold">vettaraṇi</hi>nti evaṃnāmakaṃ nirayaṃ| <hi rend="bold">kuthita</hi>nti pakkuthitaṃ nipakkatelasadisajālaṃ| <hi rend="bold">khārasaṃyutta</hi>nti khārodakasadisaṃ|</p>

<p><hi rend="bold">rathaṃ nivattetvā</hi>ti nirayābhimukhato nivattetvā| <hi rend="bold">bīraṇīdevadhītāyā</hi>ti ‘‘bīraṇī’’ti evaṃnāmikāya <pb ed="V" n="2.0148"/> accharāya| <hi rend="bold">soṇadinnadevaputtassā</hi>ti ‘‘soṇadinno’’ti evaṃnāmakassa devaputtassa| <hi rend="bold">gaṇadevaputtāna</hi>nti gaṇavasena puññaṃ katvā gaṇavaseneva nibbattadevaputtānaṃ|</p>

<p><hi rend="bold">pattakāle</hi>ti upakaṭṭhāya velāya| <hi rend="bold">atithi</hi>nti paccekasambuddhaṃ| kassapassa bhagavato sāsane ekaṃ khīṇāsavattherantipi vadanti| <hi rend="bold">mātāva puttaṃ sakimābhinandī</hi>ti yathā pavāsato āgataṃ puttaṃ mātā sakiṃ ekavāraṃ āgatakāle abhinandati, tathā niccakāle abhinandi sakkaccaṃ parivisi| <hi rend="bold">saṃyamā saṃvibhāgā</hi>ti sīlasaṃyamā saṃvibhāgasīlā| <hi rend="bold">jātake</hi>ti nimijātake|</p>

<p><hi rend="bold">cittakūṭa</hi>nti devanagarassa dakkhiṇadisāya dvārakoṭṭhakaṃ| <hi rend="bold">sakko cittaṃ sandhāretuṃ asakkonto</hi>ti mahāsatte pavattaṃ devatānaṃ sakkārasammānaṃ paṭicca uppannaṃ attano usūyacittaṃ bahi anāvikatvā abbhantareyeva ca naṃ ṭhapetuṃ asakkonto| <hi rend="bold">aññesaṃ puññena vasāhī</hi>ti sakkassa mahāsattaṃ rosetukāmatāya ārādhanaṃ nidasseti| purāṇasakko dīghāyuko, taṃ upādāya jarājiṇṇaṃ viya katvā <hi rend="bold">‘‘jarasakko’’</hi>ti vuttaṃ|</p>

<p n="315"> <hi rend="bold">sesaṃ sabba</hi>nti pabbajjupagamanā sesaṃ attano vaṃse porāṇarājūnaṃ rājacārittaṃ| <hi rend="bold">pākatika</hi>nti puna sabhāvattameva gato ahosi, apabbajitabhāvavacanenevassa brahmavihārabhāvanādīnaṃ pabbajjāguṇānaṃ abhāvo dīpito hoti|</p>

<p n="316"> <hi rend="bold">vīriyaṃ akaronto samucchindati,</hi> na tāva samucchinnaṃ, kalyāṇamittasaṃsaggādipaccayasamavāye sati sīlavataṃ kalyāṇavattaṃ pavattetuṃ sakkoti<pb ed="M" n="2.0151"/>| <hi rend="bold">dussīlena samucchinnaṃ nāma hoti</hi> tassa tattha nirāsabhāvena paṭipattiyā eva asambhavato| <hi rend="bold">satta sekhā pavattenti</hi> kalyāṇavattassa apariniṭṭhitakiccattā| <hi rend="bold">khīṇāsavena pavattitaṃ nāma</hi> pariniṭṭhitakiccattā| sesaṃ suviññeyyameva|</p>

<p rend="centre">maghadevasuttavaṇṇanāya līnatthappakāsanā samattā|</p>

</xml>