<xml src="s0201t-m16.xml">
<sutra id="m16"/>
<p rend="subhead">6. cetokhilasuttavaṇṇanā</p>

<p rend="bodytext" n="185"><hi rend="paranum">185</hi><hi rend="dot">.</hi> ceto <pb ed="V" n="2.0049"/> tehi khilayati thaddhabhāvaṃ āpajjatīti <hi rend="bold">cetokhilā</hi>| tenāha <hi rend="bold">‘‘cittassa thaddhabhāvā’’</hi>ti| yasmā tehi uppannehi cittaṃ uklāpījātaṃ ṭhānaṃ viya amanuññaṃ khettaṃ viya ca khāṇukanicitaṃ amahapphalaṃ hoti| tena vuttaṃ <hi rend="bold">‘‘kacavarabhāvā khāṇukabhāvā’’</hi>ti| ‘‘cittassā’’ti ānetvā <pb ed="M" n="2.0052"/> sambandhitabbaṃ| <hi rend="bold">cittaṃ bandhitvā</hi>ti taṇhāpavattibhāvato kusalacārassa avasaracajanavasena cittaṃ baddhaṃ viya samorodhetvā| tenāha <hi rend="bold">‘‘muṭṭhiyaṃ katvā viya gaṇhantī’’</hi>ti| saddatthato pana ceto virūpaṃ nibandhīyati saṃyamīyati etehīti <hi rend="bold">cetaso vinibandhā</hi> yassa catubbidhaṃ sīlaṃ akhaṇḍādibhāvappattiyā suparisuddhaṃ visesabhāgiyattā appakasireneva maggaphalāvahaṃ mahāsaṅgharakkhitattherassa viya, so tādisena sīlena imasmiṃ dhammavinaye vuddhiṃ āpajjissatīti āha <hi rend="bold">‘‘sīlena vuddhi’’</hi>nti| yassa pana ariyamaggo uppajjanto virūḷhamūlo viya pādapo suppatiṭṭhito, so sāsane virūḷhiṃ āpannoti āha <hi rend="bold">‘‘maggena virūḷhi’’</hi>nti| yo sabbaso kilesanibbānappatto, so arahā sīlādidhammakkhandhapāripūriyā sativepullappatto hotīti āha <hi rend="bold">‘‘nibbānena vepulla’’</hi>nti| dutiyavikappe attho vuttanayānusārena veditabbo|</p>

<p rend="bodytext">buddhānaṃ dhammakāyo viya rūpakāyopi anaññasādhāraṇatāya anuttaraguṇādhiṭṭhānatāya ca apaccakkhakārīnaṃ saṃsayavatthu hotiyevāti <hi rend="bold">‘‘sarīre vā guṇe vā kaṅkhatī’’</hi>ti vuttaṃ| tattha yathā mahāpurisalakkhaṇena anubyañjanādayo rūpakāyaguṇā gahitā eva honti avinābhāvatoti <hi rend="bold">‘‘dvattiṃsavaralakkhaṇappaṭimaṇḍita’’</hi>micceva vuttaṃ, evaṃ anāvaraṇañāṇena sabbepi anantāparimeyyabhedā dhammakāyaguṇā gahitā eva hontīti <hi rend="bold">sabbaññutaññāṇaggahaṇameva</hi> kataṃ nānantariyabhāvatoti daṭṭhabbaṃ| <hi rend="bold">kaṅkhahī</hi>ti ‘‘aho vata te guṇā na bhaveyyuṃ, bhaveyyuṃ vā’’ti patthanuppādanavasena kaṅkhati| purimo hi viparītajjhāsayo, itaro yathābhūtañāṇajjhāsayo| <hi rend="bold">vicinanto</hi>ti vicayabhūtāya paññāya te vivecetukāmo tadabhāvato kicchaṃ dukkhaṃ āpajjati, kicchappatti ca tattha nicchetuṃ asamatthatāyevāti āha <hi rend="bold">‘‘vinicchetuṃ na sakkotī’’</hi>ti| vigatā cikicchāti <hi rend="bold">vicikicchā| adhimokkhaṃ na paṭilabhatī</hi>ti ‘‘evameta’’nti okappanavasena guṇesu vinicchayaṃ nādhigacchati| <hi rend="bold">otaritvā</hi>ti ñāṇena anupavisitvā| <hi rend="bold">pasīditu</hi>nti ‘‘pasannarūpadhammakāyaguṇehi bhagavā’’ti pasīdituṃ| <hi rend="bold">anāvilo</hi> akālusso hotuṃ <hi rend="bold">na sakkoti</hi>| ‘‘kaṅkhatī’’ti <pb ed="V" n="2.0050"/> iminā dubbalā vimati vuttā, ‘‘vicikicchatī’’ti iminā majjhimā, ‘‘nādhimuccatī’’ti iminā balavatī, ‘‘na sampasīdatī’’ti iminā tividhāyapi vimatiyā vasena uppannacittakālussiyaṃ vuttanti daṭṭhabbaṃ|</p>

<p rend="bodytext"><hi rend="bold">ātappāyā</hi>tiādito <pb ed="M" n="2.0053"/> tapati santapati kileseti <hi rend="bold">ātappaṃ,</hi> ārambhadhātu, tadatthāya| <hi rend="bold">anuyogāyā</hi>ti yathā saṃkilesadhammānaṃ avasaro na hoti, evaṃ anu anu yuñjanaṃ <hi rend="bold">anuyogo,</hi> nikkamadhātu, tadatthāya| tenāha <hi rend="bold">‘‘punappunaṃ yogāyā’’</hi>ti| <hi rend="bold">sātaccāyā</hi>ti yathā uparūpari visesādhigamo hoti, tathā satatassa nirantarapavattassa anuyogassa bhāvo <hi rend="bold">sātaccaṃ,</hi> parakkamadhātu, tadatthāya| <hi rend="bold">padhānāyā</hi>ti santamevaṃ tividhadhātusaṃvaḍḍhitānubhāvaṃ sabbakilesaviddhaṃsanasamatthaṃ padhānasaṅkhātaṃ vīriyaṃ, tadatthāya| ettha ca ātappāya cittaṃ na namati yathāvuttakaṅkhāvasena, pageva anuyogādiatthanti dassetuṃ cattāripi padāni gahitāni, anavasesavisesadassanatthaṃ vā| keci pana ‘‘ātappavevacanāneva anuyogādipadānī’’ti vadanti| ettāvatā bhagavā satthari kaṅkhāya cittassa thaddhakacavarakhāṇukabhāvena akusalabhāvādiāpādanato cetokhilabhāvaṃ dasseti| sesesupi eseva nayo|</p>

<p rend="bodytext">sikkhāggahaṇena paṭipattisaddhammassa gahitattā vuttaṃ <hi rend="bold">‘‘pariyattidhamme ca paṭivedhadhamme cā’’</hi>ti| pariyattidhamme yattha kaṅkhāya sambhavo, taṃ dassetuṃ <hi rend="bold">‘‘caturāsīti dhammakkhandhasahassānī’’</hi>tiādi vuttaṃ| tayidaṃ nidassanamattaṃ daṭṭhabbaṃ paramparāya paṭivedhāvahabhāvādivasenapi ekaccānaṃ tattha saṃsayuppattito| yathā ca paṭivedhe kaṅkhā vuttā, evaṃ adhigamadhammepi pavattatīti veditabbā| tathā hi ekacce ‘‘kasiṇādibhāvanāya jhānāni ijjhantī’’ti vadanti| ‘‘kasiṇanissando āruppāti, mettādinissando catutthabrahmavihāro’’ti evamādinā kaṅkhatiyevāti| ettha ca navalokuttaresu paññattiyaṃyeva kaṅkhāpavatti veditabbā asaṃkilesikattā lokuttaradhammānaṃ|</p>

<p rend="bodytext"><hi rend="bold">evarūpa</hi>nti edisaṃ suppaṭipatti-ujuppaṭipatti-ñāyappaṭipatti-sāmīcippaṭipatti-saṅkhātaṃ sammāpaṭipadaṃ| <hi rend="bold">adhisīlasikkhā</hi>dayo lokuttaradhammassa anudhammabhūtā veditabbā| evañhi maggaphalasikkhāhi imāsaṃ viseso siddho hoti| tathā hi vuttaṃ ‘‘sikkhāggahaṇena paṭipattisaddhammassa gahitattā’’ti| ettha ca yathā vicikicchā vatthuttayassa sikkhāya ca guṇesu anadhimuccanasampasīdanavasena appaṭipattibhāvato cittassa thaddhabhāvo āsappanaparisappanavasena pavattiyā kacavarakhāṇukabhāvo ca, evaṃ sabrahmacārīsu āghātacaṇḍikkādivasena <pb ed="V" n="2.0051"/> cittassa thaddhabhāvo ca upahananavirujjhanādivasena <pb ed="M" n="2.0054"/> kacavarakhāṇukabhāvo ca veditabbo| ariyasaṅghavisayā vicikicchā, puggalavisayā kāci natthīti saṅghavisayāva gahitā, sāsanikavasena cāyaṃ cetokhiladesanāti sabrahmacārīvisayova kopo gahito|</p>

<p rend="bodytext" n="186"><hi rend="paranum">186</hi><hi rend="dot">.</hi> yathā vatthukāmo, evaṃ kilesakāmopi assādanīyo evāti <hi rend="bold">‘‘kilesakāmepī’’</hi>ti vuttaṃ| tenāha bhagavā ‘‘rūpataṇhā loke piyarūpaṃ sātarūpaṃ, etthesā taṇhā uppajjamānā uppajjati, ettha nivisamānā nivisatī’’tiādi (dī. ni. 2.400; ma. ni. 1.133; vibha. 203)| <hi rend="bold">kāmaniddese</hi> (mahāni. 1) sabbepi tebhūmakā dhammā kāmanīyaṭṭhena <hi rend="bold">‘‘kāmā’’</hi>ti vuttā, balavakāmarāgavatthubhūtāyevettha kāmaggahaṇena gahitāti| vinibaddhavatthubhāvena yathā visuṃ attano kāyo gahito, tathā paresaṃ tathārūpā rūpadhammā samūhaṭṭhenāti āha <hi rend="bold">‘‘rūpeti bahiddhārūpe’’</hi>ti| yathā hi pañcakāmaguṇiko rāgo jhānādivisesādhigamassa vinibaddhāya saṃvattati, evaṃ attano kāye apekkhā bahiddhā ca sakaparikkhārañātimittādīsu apekkhāti| keci panettha ‘‘rūpeti rūpajjhāne’’tiādinā papañcenti| tadayuttaṃ jhānādhigamavinibaddhānaṃ sīlassa ca saṃkilesabhūtānaṃ cetovinibaddhabhāvena gahitattā|</p>

<p rend="bodytext"><hi rend="bold">yāvadattha</hi>nti yāva attheti abhikaṅkhati, tāva| tenāha <hi rend="bold">‘‘yattakaṃ icchati, tattaka’’</hi>nti| nti yāvadatthaṃ udarapūraṃ bhuttaṃ| <hi rend="bold">avadehanato</hi> pūraṇato| <hi rend="bold">seyyasukha</hi>nti seyyaṃ paṭicca uppajjanakasukhaṃ| <hi rend="bold">passasukha</hi>nti passānaṃ samparivattanena uppajjanakasukhaṃ| <hi rend="bold">niddāsukha</hi>nti niddāyanena uppajjanakasukhaṃ|</p>

<p rend="bodytext"><hi rend="bold">sīlenā</hi>tiādi patthanākāradassanaṃ| <hi rend="bold">vatasamādāna</hi>nti dhutaṅgādivatānuṭṭhānaṃ| <hi rend="bold">tapo</hi>ti vīriyārambho| so hi kilesānaṃ tapanaṭṭhena niggaṇhanaṭṭhena <hi rend="bold">tapacaraṇa</hi>nti vuttaṃ|</p>

<p rend="bodytext" n="189"><hi rend="paranum">189</hi><hi rend="dot">.</hi> <hi rend="bold">chandaṃ nissāyā</hi>ti chandaṃ dhuraṃ, chandaṃ jeṭṭhakaṃ, chandaṃ pubbaṅgamaṃ katvā pavattivasena chandaṃ nissāya| jeṭṭhakaṭṭhena padhānabhūtā, padhānabhāvaṃ vā pattāti <hi rend="bold">padhānabhūtā| tehi dhammehī</hi>ti chandanissayena pavattasamādhinā ceva ‘‘padhānasaṅkhāro’’ti vuttavīriyena ca| <hi rend="bold">upeta</hi>nti sampayuttaṃ| ijjhanaṭṭhena <hi rend="bold">iddhi,</hi> nipphattiatthena paṭilābhaṭṭhena cāti attho, tassā <hi rend="bold">iddhiyā pādaṃ</hi> pādakaṃ <pb ed="M" n="2.0055"/> padaṭṭhānabhūtaṃ| atha vā ijjhanti tāya iddhā vuddhā ukkaṃsagatā hontīti <hi rend="bold">iddhi,</hi> sāva uparivisesānaṃ <pb ed="V" n="2.0052"/> adhiṭṭhānabhāvato <hi rend="bold">pādo</hi>| tenāha <hi rend="bold">‘‘iddhibhūtaṃ vā pādanti iddhipāda’’</hi>nti| <hi rend="bold">sesesupī</hi>ti vīriyiddhipādādīsupi| <hi rend="bold">assā</hi>ti iddhipādassa| <hi rend="bold">attho dīpito</hi>ti dīpanatthaṃ kataṃ, tasmā <hi rend="bold">visuddhimaggasaṃvaṇṇanāyaṃ</hi> (visuddhi. mahāṭī. 2.369) tassa atthavicāro gahetabbo| iddhipādānaṃ samādhipadhānattā vuttaṃ <hi rend="bold">‘‘vikkhambhanappahānaṃ kathita’’</hi>nti| tesaṃ tesaṃ kusaladhammānaṃ anuppannānaṃ uppādanakiriyāya uppannānaṃ paribrūhanakiriyāya ussahanato <hi rend="bold">ussoḷhī,</hi> thāmappattā parakkamadhātu| sā pana catunnaṃ iddhipādānaṃ visesapaccayabhūtā te upādāya <hi rend="bold">‘‘pañcamī’’</hi>ti vuttā, sā ca yasmā samathavipassanābhāvanāsu tattha cādimajjhapariyosānesu sādhetabbaṃ vīriyaṃ, tasmā āha <hi rend="bold">‘‘ussoḷhīti sabbattha kattabbavīriyaṃ dassetī’’</hi>ti| pubbabhāgiyasamathavipassanāsādhanaṃ pahātabbadhammavibhāgena bhinditvā āha <hi rend="bold">‘‘pañca cetokhilappahānāni pañca vinibandhappahānānī’’</hi>ti| <hi rend="bold">bhabbo</hi>ti yutto arahati nipphattiyā| <hi rend="bold">ñāṇenā</hi>ti maggañāṇena| <hi rend="bold">kilesabhedāyā</hi>ti kilesānaṃ samucchindanāya| <hi rend="bold">khemassā</hi>ti anupaddavassa|</p>

<p rend="bodytext"><hi rend="bold">sambhāvanatthe</hi>ti (sārattha. ṭī. 1.11; a. ni. ṭī. 3.7.71) ‘‘api nāmevaṃ siyā’’ti vikappanattho sambhāvanattho| evaṃ hīti evaṃ ekameva saṅkhyaṃ avatvā aparāya saṅkhyāya saddhiṃ vacanaṃ loke siliṭṭhavacanaṃ hoti yathā ‘‘dve vā tīṇi vā udakaphusitānī’’ti| <hi rend="bold">sammā adhisayitānī</hi>ti pādādīhi attanā nesaṃ kiñci upaghātaṃ akarontiyā bahivātādiparissayapariharaṇatthaṃ sammadeva upari sayitāni| <hi rend="bold">utuṃ gāhāpentiyā</hi>ti tesaṃ allasinehapariyādānatthaṃ attano kāyusmāvasena utuṃ gaṇhāpentiyā| tenāha <hi rend="bold">‘‘usmīkatānī’’</hi>ti| <hi rend="bold">sammā paribhāvitānī</hi>ti sammadeva sabbaso kukkuṭavāsanāya vāsitāni| tenāha <hi rend="bold">‘‘kukkuṭagandhaṃ gāhāpitānī’’</hi>ti| ayañca kukkuṭagandhaparibhāvanā sammāadhisayanasammāparisedananipphattiyā <hi rend="bold">‘‘anunipphādī’’</hi>ti (sārattha. ṭī. 1.11) daṭṭhabbā| tehi pana saddhiṃyeva ijjhanato vuttaṃ <hi rend="bold">‘‘tividhakiriyākaraṇenā’’</hi>ti| kiñcāpi na evaṃ ‘‘aho vatime’’tiādinā icchā uppajjeyya, kāraṇassa pana sampāditattā atha kho bhabbāva abhinibbhijjitunti yojanā<pb ed="M" n="2.0056"/>| kasmā bhabbāti āha <hi rend="bold">‘‘te hi yasmā tāyā’’</hi>tiādi| ettha yathā kapālassa tanutā ālokassa anto paññāyamānassa kāraṇaṃ, tathā kapālassa tanutāya nakhasikhāmukhatuṇḍakānaṃ kharatāya ca allasinehassa pariyādānaṃ kāraṇavacananti daṭṭhabbaṃ, <hi rend="bold">tasmā</hi>ti ālokassa anto paññāyamānato, sayañca paripākagatattā|</p>

<p rend="bodytext"><hi rend="bold">opammasampaṭipādana</hi>nti opammatthassa upameyyena sammadeva paṭipādanaṃ| <hi rend="bold">atthenā</hi>ti upameyyatthena| yathā kukkuṭiyā aṇḍesu tividhakiriyāya karaṇaṃ kukkuṭacchāpakānaṃ aṇḍakosato <pb ed="V" n="2.0053"/> nikkhamanassa mūlakāraṇaṃ, evaṃ bhikkhuno ussoḷhīpannarasāni aṅgāni avijjaṇḍakosato nikkhamanassa mūlakāraṇanti āha <hi rend="bold">‘‘tassā kukkuṭiyā…pe.… samannāgatabhāvo’’</hi>ti| paṭicchādanasāmaññena avijjāya aṇḍakosasadisatāya balavavipassanāvasena avijjaṇḍakosassa tanubhāvo, vipassanāñāṇassa pariṇāmakālo vuṭṭhānagāminibhāvāpatti, tadā ca sā maggañāṇagabbhaṃ dhārentī viya hotīti āha <hi rend="bold">‘‘gabbhaggahaṇakālo’’</hi>ti| <hi rend="bold">abhiññāpakkhe</hi>ti lokiyābhiññāpakkhe| lokuttarābhiññā hi avijjaṇḍakosaṃ padālikāti| <hi rend="bold">gāthāya avijjaṇḍakosaṃ paharatī</hi>ti desanāvilāsena vineyyasantānagataṃ avijjaṇḍakosaṃ ghaṭṭeti, yathāṭhāne ṭhātuṃ na deti|</p>

<p rend="bodytext"><hi rend="bold">paṭisaṅkhānappahāna</hi>nti tadaṅgappahānapubbakaṃ vikkhambhanappahānaṃ| pubbabhāgiyā iddhipādā pāḷiyaṃ gahitāti <hi rend="bold">‘‘iddhipādehi vikkhambhanappahāna’’</hi>nti vuttaṃ| ‘‘ussoḷhipannarasaṅgasamannāgato bhikkhu bhabbo abhinibbidāyā’’tiādivacanato (ma. ni. 1.189) lokuttariddhipādā pana sambodhaggahaṇeneva gahitā| <hi rend="bold">magge āgate</hi>ti ussoḷhīpannarasaṅgasamannāgatassa bhikkhuno vipassanaṃ ussukkāpayato magge āgate uppanne, pāḷiyaṃ vā abhinibbhidāsambodhaggahaṇehi <hi rend="bold">magge āgate| phale āgate</hi>ti etthāpi vuttanayena attho veditabbo| nibbānassa pana pāḷiyaṃ anāgatattā nissaraṇappahānaṃ na gahitaṃ| sesaṃ suviññeyyameva|</p>

<p rend="centre">cetokhilasuttavaṇṇanāya līnatthappakāsanā samattā|</p>

</xml>