<xml src="s0202t-m82.xml">
<sutra id="m82"/>
<p rend="subhead">2. raṭṭhapālasuttavaṇṇanā</p>

<p rend="bodytext" n="293"><hi rend="paranum">293</hi><hi rend="dot">.</hi> thūlameva <pb ed="V" n="2.0138"/> thullaṃ, thullā vipulā mahantā koṭṭhā jātā imassāti <hi rend="bold">thullakoṭṭhika</hi>nti odanapūpapahūtavasena laddhanāmo nigamo| <hi rend="bold">aṭṭhakathāyaṃ</hi> pana <hi rend="bold">thullakoṭṭha</hi>nti attho vutto| tena pāḷiyaṃ ika-saddena padavaḍḍhanaṃ katanti dasseti|</p>

<p rend="bodytext" n="294"><hi rend="paranum">294</hi><hi rend="dot">.</hi> <hi rend="bold">raṭṭhapālo</hi>ti idaṃ tassa kulaputtassa nāmaṃ| paveṇivasena āgatakulavaṃsānugatanti samudāgamato paṭṭhāya dassetuṃ <hi rend="bold">‘‘kasmā raṭṭhapālo’’</hi>tiādi vuttaṃ| <hi rend="bold">sandhāretu</hi>nti vināsanato pubbe yādisaṃ, tatheva sammadeva dhāretuṃ samattho| <hi rend="bold">saddhā</hi>ti kammaphalasaddhāya sampannā| <hi rend="bold">sāmaṇeraṃ disvā</hi>ti sikkhākāmatāya etadagge ṭhapiyamānaṃ disvā|</p>

<p rend="bodytext">saha <pb ed="M" n="2.0140"/> raññāti <hi rend="bold">sarājikaṃ,</hi> raññā saddhiṃ rājaparisaṃ| <hi rend="bold">cātuvaṇṇa</hi>nti brāhmaṇādicatuvaṇṇasamudāyaṃ| <hi rend="bold">posetu</hi>nti vaddhetuṃ dānādīhi saṅgahavatthūhi saṅgaṇhituṃ| <hi rend="bold">yaṃ</hi> kulaṃ| <hi rend="bold">pahossatī</hi>ti sakkhissati|</p>

<p rend="bodytext"><hi rend="bold">tena tena me upaparikkhato</hi>ti ‘‘kāmā nāmete aniccā dukkhā vipariṇāmadhammā, aṭṭhikaṅkalūpamā’’ti (ma. ni. 1.234; pāci. 417; mahāni. 3, 6) ca ādinā yena yena ākārena kāmesu ādīnavaṃ okāraṃ saṃkilesaṃ, tabbipariyāyato nekkhamme ānisaṃsaṃ guṇaṃ pakāsentaṃ bhagavatā dhammaṃ desitaṃ ājānāmi, tena tena pakārena upaparikkhato vīmaṃsantassa mayhaṃ <hi rend="bold">evaṃ hoti</hi> evaṃ upaṭṭhāti| <hi rend="bold">sikkhattayabrahmacariya</hi>nti adhisīlādisikkhattayasaṅgahaṃ seṭṭhacariyaṃ| akhaṇḍādibhāvāpādanena <hi rend="bold">akhaṇḍaṃ</hi> lakkhaṇavacanañhetaṃ| kañcipi sikkhekadesaṃ asesetvā ekanteneva paripūretabbatāya <hi rend="bold">ekantaparipuṇṇaṃ</hi>| cittuppādamattampi saṃkilesamalaṃ anuppādetvā accantameva visuddhaṃ katvā pariharitabbatāya <hi rend="bold">ekantaparisuddhaṃ</hi>| tato eva saṅkhaṃ viya likhitanti <hi rend="bold">saṅkhalikhitaṃ</hi>| tenāha <hi rend="bold">‘‘likhitasaṅkhasadisa’’</hi>nti| dāṭhikāpi massuggahaṇeneva gahetvā <hi rend="bold">‘‘massu’’</hi>tveva vuttaṃ, uttarādharamassunti attho| kasāyena rattāni <hi rend="bold">kāsāyāni| ananuññātaṃ puttaṃ na pabbājeti</hi> ‘‘mātāpitūnaṃ lokiyamahājanassa cittaññathattaṃ mā hotū’’ti| tathā hi suddhodanamahārājassa tathā varo dinno|</p>

<p rend="bodytext" n="295"><hi rend="paranum">295</hi><hi rend="dot">.</hi> piyāyitabbato <pb ed="V" n="2.0139"/> <hi rend="bold">piyo</hi>ti āha <hi rend="bold">‘‘pītijanako’’</hi>ti| manassa appāyanato <hi rend="bold">manāpo</hi>ti āha <hi rend="bold">‘‘manavaḍḍhanako’’</hi>ti| <hi rend="bold">sukhedhito</hi> taruṇadārakakāle| tato parañca sappikhīrādisādurasamanuññabhojanādiāhārasampattiyā <hi rend="bold">sukhaparibhato|</hi> atha vā daḷhabhattikadhātijanādiparijanasampattiyā ceva paricchadasampattiyā ca uḷārapaṇītasukhapaccayūpahārehi ca <hi rend="bold">sukhedhito</hi>, akiccheneva dukkhappaccayavinodanena <hi rend="bold">sukhaparibhato</hi>| ajjhattikaṅgasampattiyā vā <hi rend="bold">sukhedhito,</hi> bāhiraṅgasampattiyā <hi rend="bold">sukhaparibhato| kassacī</hi>ti upayogatthe sāmivacanaṃ, kiñcīti vuttaṃ hoti, ayameva vā pāṭho| tathā hi <hi rend="bold">‘‘appamattakampi kalabhāgaṃ dukkhassa na jānāsī’’</hi>ti attho vutto| <hi rend="bold">evaṃ sante</hi>ti nanu mayaṃ raṭṭhapāla maraṇādīsu kenaci upāyena appatīkārena maraṇenapi tayā akāmakāpi <pb ed="M" n="2.0141"/> vinā bhavissāma, evaṃ sati| <hi rend="bold">yenā</hi>ti yena kāraṇena| <hi rend="bold">kiṃ panā</hi>ti ettha <hi rend="bold">ki</hi>nti kāraṇatthe paccattavacananti dassento āha <hi rend="bold">‘‘kena pana kāraṇenā’’</hi>ti|</p>

<p rend="bodytext" n="296"><hi rend="paranum">296</hi><hi rend="dot">.</hi> <hi rend="bold">paricārehī</hi>ti parito tattha tattha yathāsakaṃ visayesu cārehi| tenāha <hi rend="bold">‘‘ito cito ca upanehī’’</hi>ti| <hi rend="bold">paricārehī</hi>ti vā sukhūpakaraṇehi attānaṃ paricārehi, attano paricaraṇaṃ kārehi| tathābhūto ca yasmā laḷanto kīḷanto nāma hoti, tasmā <hi rend="bold">‘‘laḷā’’</hi>tiādi vuttaṃ| niccadānaṃ <hi rend="bold">dānaṃ</hi> nāma, uposathadivasādīsu dātabbaṃ atirekadānaṃ <hi rend="bold">padānaṃ</hi> nāma| paveṇīrakkhaṇavasena vā dīyamānaṃ <hi rend="bold">dānaṃ</hi> nāma, attanāva paṭṭhapetvā dīyamānaṃ <hi rend="bold">padānaṃ</hi> nāma| pacurajanasādhāraṇaṃ vā nātiuḷāraṃ <hi rend="bold">dānaṃ</hi> nāma, anaññasādhāraṇaṃ atiuḷāraṃ <hi rend="bold">padānaṃ</hi> nāma| <hi rend="bold">uddassetabbāti uddhaṃ dassetabbā</hi>| kuto uddhaṃ te dassetabbā? pabbajitato uddhaṃ attānaṃ mātāpitaro dassetabbā, tenāha <hi rend="bold">‘‘yathā’’</hi>tiādi|</p>

<p rend="bodytext" n="299"><hi rend="paranum">299</hi><hi rend="dot">.</hi> <hi rend="bold">balaṃ gahetvā</hi>ti ettha balaggahaṇaṃ nāma kāyabalassa uppādanamevāti āha <hi rend="bold">‘‘kāyabalaṃ janetvā’’</hi>ti| <hi rend="bold">evaṃ viharanto</hi>ti yathā pāḷiyaṃ vuttaṃ evaṃ eko vūpakaṭṭho appamatto viharanto| <hi rend="bold">tasmā</hi>ti yasmā neyyo, na ugghaṭitaññū, na ca vipañcitaññū, tasmā| cirena pabbajito <hi rend="bold">dvādasame vasse arahattaṃ pāpuṇi</hi>| yaṃ pana vuttaṃ pāḷiyaṃ ‘‘na cirassevā’’ti, taṃ saṭṭhi vassāni tato adhikampi vipassanāparivāsaṃ vasante upādāya vuttaṃ|</p>

<p rend="bodytext"><hi rend="bold">sattadvārakoṭṭhakassā</hi>ti sattagabbhantaradvārakoṭṭhakasīsena gabbhantarāni vadati| <hi rend="bold">paharāpetī</hi>ti vayovuḍḍhānurūpaṃ kappāpanādinā alaṅkārāpeti| antojātatāya ñātisadisī dāsī <hi rend="bold">ñātidāsī</hi>| pūtibhāveneva lakkhitabbo doso vā abhidoso, sova <hi rend="bold">ābhidosiko,</hi> abhidosaṃ vā paccūsakālaṃ gato patto atikkantoti <hi rend="bold">ābhidosiko</hi>| tenāha <hi rend="bold">‘‘ekarattātikkantassā’’</hi>tiādi<pb ed="V" n="2.0140"/>| <hi rend="bold">aparibhogāraho</hi> pūtibhūtabhāvena| <hi rend="bold">ariyavohārenā</hi>ti ariyasamudācārena| ariyā hi mātugāmaṃ bhaginivādena samudācaranti| <hi rend="bold">nissaṭṭhapariggaha</hi>nti pariccattālayaṃ| <hi rend="bold">vattuṃ vaṭṭatī</hi>ti nirapekkhabhāvato vuttaṃ, idha pana visesato aparibhogārahattāva vatthuno| nimīyati saññāyatīti <hi rend="bold">nimittaṃ,</hi> tathāsallakkhito ākāroti āha <hi rend="bold">‘‘ākāraṃ aggahesī’’</hi>ti|</p>

<p rend="bodytext" n="300"><hi rend="paranum">300</hi><hi rend="dot">.</hi> <hi rend="bold">gharaṃ</hi> <pb ed="M" n="2.0142"/> <hi rend="bold">pavisitvā</hi>ti gehasāminiyā nisīditabbaṭṭhānabhūtaṃ antogehaṃ pavisitvā| <hi rend="bold">ālapane</hi>ti dāsijanassa ālapane| <hi rend="bold">bahi nikkhamantā</hi>ti yathāvuttantogehato bahi nikkhamantiyo| <hi rend="bold">gharesu sālā hontī</hi>ti gharesu ekamante bhojanasālā honti pākāraparikkhittā susaṃvihitadvārabandhā susammaṭṭhavālikaṅgaṇā|</p>

<p rend="bodytext"><hi rend="bold">anokappanaṃ</hi> asaddahanaṃ| <hi rend="bold">amarisanaṃ</hi> asahanaṃ| <hi rend="bold">anāgatavacanaṃ</hi> anāgatasaddappayogo, attho pana vattamānakālikova| tenāha <hi rend="bold">‘‘paccakkhampī’’</hi>ti| <hi rend="bold">ariyiddhiya</hi>nti ‘‘paṭikūle apaṭikūlasaññī viharatī’’ti (a. ni. 5.144) evaṃ vuttariyiddhiyaṃ|</p>

<p rend="bodytext">pūtikummāso chaḍḍanīyadhammo tassa gehato laddhopi na dātabbayuttako dāsijanena dinnoti āha <hi rend="bold">‘‘deyyadhammavasena neva dānaṃ alatthamhā’’</hi>ti| ‘‘imehi muṇḍakehī’’tiādinā nitthunanavacanena paccakkhānaṃ atthato laddhameva, tassa pana ujukaphāsusamācāravasena aladdhattā vuttaṃ <hi rend="bold">‘‘na paccakkhāna’’</hi>nti| tenāha – <hi rend="bold">‘‘paṭisanthāravasena paccakkhānampi na alatthamhā’’</hi>ti| ‘‘neva dāna’’ntiādi paccāsīsāya akkhantiyā ca vuttaṃ viya pacurajano maññeyyāti tannivattanatthaṃ adhippāyamassa vivarituṃ <hi rend="bold">‘‘kasmā panā’’</hi>tiādi vuttaṃ| <hi rend="bold">suttikāpaṭicchanna</hi>nti sippikāchadāhi channaṃ|</p>

<p rend="bodytext"><hi rend="bold">ukkaṭṭhekāsanikatāyā</hi>ti idaṃ bhūtakathanamattaṃ therassa tathābhāvadīpanato| mudukassapi hi ekāsanikassa yāya nisajjāya kiñcimattaṃ bhojanaṃ bhuttaṃ, vattasīsenapi tato vuṭṭhitassa puna bhuñjituṃ na vaṭṭati| tenāha tipiṭakacūḷābhayatthero ‘‘āsanaṃ vā rakkheyya bhojanaṃ vā’’ti| <hi rend="bold">ukkaṭṭhasapadānacāriko</hi>ti purato pacchato ca āhaṭabhikkhampi aggahetvā bahidvāre ṭhatvā pattavissajjanameva karoti| eteneva therassa ukkaṭṭhapiṇḍapātikabhāvo dīpito| tenāha – <hi rend="bold">‘‘svātanāya bhikkhaṃ nāma nādhivāsetī’’</hi>ti| atha kasmā adhivāsesīti āha <hi rend="bold">‘‘mātu anuggahenā’’</hi>tiādi<pb ed="V" n="2.0141"/>| paṇḍitā hi mātāpitūnaṃ ācariyupajjhāyānaṃ vā kātabbaṃ anuggahaṃ ajjhupekkhitvā dhutaṅgasuddhikā na bhavanti|</p>

<p rend="bodytext" n="301"><hi rend="paranum">301</hi><hi rend="dot">.</hi> <hi rend="bold">payutta</hi>nti vaddhivasena payojitaṃ, taddhitalopaṃ katvā vuttanti veditabbaṃ yathā aññatthāpi ‘‘pitāmahaṃ dhanaṃ laddhā, sukhaṃ jīvati sañcayo’’ti<pb ed="M" n="2.0143"/>| <hi rend="bold">jeṭṭhakitthiyo</hi>ti padhānitthiyo| <hi rend="bold">ito</hi>ti imasmiṃ kule anubhavitabbavibhavasampattito| <hi rend="bold">aññato</hi>ti imassa dinnattā aññasmiṃ kule anubhavitabbasampattito|</p>

<p rend="bodytext" n="302"><hi rend="paranum">302</hi><hi rend="dot">.</hi> <hi rend="bold">cittavicitta</hi>nti kappanāya ceva araharūpena alaṅkārādinā ca cittitañceva vicittitañca| <hi rend="bold">vaṇakāya</hi>nti vaṇabhūtaṃ kāyaṃ| <hi rend="bold">samantato ussita</hi>nti heṭṭhimakāyavasena heṭṭhā upari ca sannissitaṃ| <hi rend="bold">niccātura</hi>nti abhiṇhappaṭipīḷitaṃ, sadā dukkhitaṃ vā| <hi rend="bold">bahusaṅkappa</hi>nti rāgavatthubhāvena abhijanehi hāvabhāvavilāsavasena, āmisavasena ca soṇasiṅgālādīhi bahūhi saṅkappetabbaṃ| <hi rend="bold">ṭhitī</hi>ti avaṭṭhānaṃ avipariṇāmo natthi| tenāha – <hi rend="bold">‘‘bhijjanadhammatāva niyatā’’</hi>ti, parissavabhāvāpatti ceva vināsapatti ca ekantikāti attho|</p>

<p rend="bodytext"><hi rend="bold">cittakatampī</hi>ti gandhādīhi cittakatampi| <hi rend="bold">rūpa</hi>nti sarīraṃ|</p>

<p rend="bodytext"><hi rend="bold">alattakakatā</hi>ti piṇḍialattakena suvaṇṇakatā| tenāha <hi rend="bold">‘‘alattakena rañjitā’’</hi>ti| <hi rend="bold">cuṇṇakamakkhita</hi>nti dosanīharaṇehi tāpadahanādīhi katābhisaṅkhāramukhaṃ gorocanādīhi obhāsanakacuṇṇehi makkhitaṃ, tenāha <hi rend="bold">‘‘sāsapakakkenā’’</hi>tiādi|</p>

<p rend="bodytext"><hi rend="bold">rasodakenā</hi>ti saralaniyyāsarasamissena udakena| <hi rend="bold">āvattanaparivatte katvā</hi>ti āvattanaparivattanavasena nate katvā| <hi rend="bold">aṭṭhapadakaracanāyā</hi>ti bhittikūṭaddhacandādivibhāgāya aṭṭhapadakaracanāya|</p>

<p rend="bodytext"><hi rend="bold">viravamāne</hi>ti ‘‘ayaṃ palāyati, gaṇha gaṇhā’’ti viravamāne| hiraññasuvaṇṇorodheti vattabbaṃ|</p>

<p rend="bodytext" n="303"><hi rend="paranum">303</hi><hi rend="dot">.</hi> <hi rend="bold">ussitāya ussitāyā</hi>ti kulavibhavabāhusaccapaññāsampattiyā uggatāya uggatāya| <hi rend="bold">abhilakkhito</hi> uḷārabhāvena|</p>

<p rend="bodytext" n="304"><hi rend="paranum">304</hi><hi rend="dot">.</hi> <hi rend="bold">parijuññānī</hi>ti <pb ed="V" n="2.0142"/> parihānāni| ye byādhinā abhibhūtā sattā jiṇṇakappā vayohānisattā viya honti, tato nivattento <hi rend="bold">‘‘jarājiṇṇo’’</hi>ti āha| <hi rend="bold">vayovuḍḍho,</hi> na sīlādivuḍḍho| mahattaṃ lāti gaṇhātīti mahallako, jātiyā mahallako, na vibhavādināti <hi rend="bold">jātimahallako</hi><pb ed="M" n="2.0144"/>| dvattirājaparivattasaṅkhātaṃ addhānaṃ kālaṃ gato vītivattoti <hi rend="bold">addhagato</hi>| tathā ca paṭhamavayaṃ majjhimavayañca atīto hotīti āha <hi rend="bold">‘‘addhānaṃ atikkanto’’</hi>ti| jiṇṇādipadehi paṭhamavayamajjhimavayassa bodhitattā anuppattatāvisiṭṭho vaya-saddo osānavayavisayoti āha <hi rend="bold">‘‘pacchimavayaṃ anuppatto’’</hi>ti|</p>

<p rend="bodytext">‘‘appiccho, appaḍaṃsamakasavātātapasarīsapasamphasso’’ti (a. ni. 10.11) evamādīsu viya appa-saddo abhāvatthoti adhippāyenāha <hi rend="bold">‘‘appābādhoti arogo, appātaṅkoti niddukkho’’</hi>ti| appattho vā idha, tatthāpi appa-saddo daṭṭhabbo| evañhi ‘‘yo hi, gahapati, imaṃ pūtikāyaṃ pariharanto muhuttampi ārogyaṃ paṭijāneyya kimaññatra bālyā’’ti (saṃ. ni. 3.1) suttapadaṃ samatthitaṃ hoti| vipaccanaṃ vipāko, so eva vepāko| samo vepāko etissā atthīti <hi rend="bold">samavepākinī,</hi> tāya| teneva samavepākinibhāvena sabbampi sammadeva gaṇhāti dhāretīti <hi rend="bold">gahaṇī</hi>| gahaṇisampattiyā hi yathābhuttāhāro sammadeva jīranto sarīre tiṭṭhati, no aññathā <hi rend="bold">bhuttabhutto āhāro jīrati</hi> gahaṇiyā tikkhabhāvena| <hi rend="bold">tatheva tiṭṭhatī</hi>ti bhuttākāreneva tiṭṭhati gahaṇiyā mandabhāvato| <hi rend="bold">bhattacchando uppajjateva</hi> bhuttāhārassa sammā pariṇāmaṃ gatattā| <hi rend="bold">tenevā</hi>ti samavepākinibhāveneva| pattānaṃ bhogānaṃ parikkhiyamānaṃ na sahasā ekajjhaṃyeva parikkhayaṃ gacchanti, atha kho anukkamena, tathā ñātayopīti āha <hi rend="bold">‘‘anupubbenā’’</hi>ti| <hi rend="bold">chātakabhayādinā</hi>ti <hi rend="bold">ādi</hi>-saddena byādhibhayādiṃ saṅgaṇhāti|</p>

<p rend="bodytext" n="305"><hi rend="paranum">305</hi><hi rend="dot">.</hi> uddesasīsena niddeso gahitoti āha <hi rend="bold">‘‘dhammaniddesā uddiṭṭhā’’</hi>ti| yasmā vā ye dhammā uddisitabbaṭṭhena ‘‘uddesā’’ti vuccanti| teva dhammā niddisitabbaṭṭhena niddesāti <hi rend="bold">‘‘dhammaniddesā uddiṭṭhā’’</hi>ti attho vutto| atha vā ye dhammā aniccatādivibhāvanavasena uddhaṃ uddhaṃ desessanti, te dhammā tatheva nissesato desessantīti evaṃ uddesaniddesapadānaṃ anatthantaratā veditabbā| <hi rend="bold">tatthā</hi>ti jarāmaraṇasantike| addhuvoti niddhuvo na thiro, aniccoti attho| tenāha <hi rend="bold">‘‘dhuvaṭṭhānavirahito’’</hi>ti, ajātābhūtāsaṅkhatadhuvabhāvakāraṇavivittoti attho| <hi rend="bold">upanīyyatī</hi>ti vā <pb ed="M" n="2.0145"/> jarāmaraṇena loko sammā nīyati, tasmā addhuvoti evamettha attho daṭṭhabbo| <hi rend="bold">tāyitu</hi>nti jātiādibyasanato rakkhituṃ <hi rend="bold">samatthena</hi> issarena attanā <hi rend="bold">virahito</hi>ti| ‘‘imaṃ lokaṃ ito vaṭṭadukkhato mocessāmi, jarābyādhimaraṇānaṃ taṃ adhibhavituṃ na dassāmī’’ti evaṃ abhisaratīti <pb ed="V" n="2.0143"/> abhissaraṇaṃ, lokassa sukhassa dātā hitassa vidhātā koci issaro, tadabhāvato āha <hi rend="bold">‘‘anabhissaroti asaraṇo’’</hi>ti| <hi rend="bold">nissako</hi> mamāyitabbavatthuabhāvato, tenāha <hi rend="bold">‘‘sakabhaṇḍavirahito’’</hi>tiādi| taṇhāya vase jāto taṇhāya vijitoti katvā <hi rend="bold">‘‘taṇhāya dāso’’</hi>ti vuttaṃ|</p>

<p rend="bodytext" n="306"><hi rend="paranum">306</hi><hi rend="dot">.</hi> hatthivisayattā hatthisannissitattā vā hatthisippaṃ ‘‘hatthī’’ti gahitanti āha – <hi rend="bold">‘‘hatthisminti hatthisippe’’</hi>ti, sesapadesupi eseva nayo| sātisayaṃ ūrubalaṃ etassa atthīti <hi rend="bold">ūrubalī</hi>ti āha – <hi rend="bold">‘‘ūrubalasampanno’’</hi>ti, tamevatthaṃ pākaṭaṃ katvā dassetuṃ <hi rend="bold">‘‘yassa hī’’</hi>tiādi vuttaṃ| <hi rend="bold">abhinnaṃ</hi> parasenaṃ <hi rend="bold">bhindato bhinnaṃ</hi> sakasenaṃ sandhārayato upatthambhayato| <hi rend="bold">bāhubalī</hi>ti etthāpi ‘‘yassa hi phalakañca āvudhañca gahetvā’’tiādinā attho vattabbo, idha pana parahatthagataṃ rajjaṃ āharituṃ bāhubalanti yojanā| yathā hi ‘‘ūrubalī’’ti etthāpi bāhubalaṃ anāmasitvā attho, evaṃ ‘‘bāhubalī’’ti ettha ūrubalaṃ anāmasitvā attho veditabbo, āhito ahaṃmāno etthāti attā, attabhāvo| alaṃ samattho attā etassāti alamatthoti āha <hi rend="bold">‘‘samatthattabhāvo’’</hi>ti|</p>

<p rend="bodytext"><hi rend="bold">pariyodhāyā</hi>ti vā parito ārakkhaṃ odahitvā| ‘‘saṃvijjante kho, bho raṭṭhapāla, imasmiṃ rājakule hatthikāyāpi…pe.… vattissantī’’ti <hi rend="bold">idampi so rājā upari dhammuddesassa kāraṇaṃ āharanto āha</hi>|</p>

<p rend="bodytext">vuttasseva anu pacchā gāyanavasena kathanaṃ <hi rend="bold">anugīti</hi>| tā pana gāthā dhammuddesānaṃ desanānupubbiṃ anādiyitvāpi yathārahaṃ saṅgaṇhanavasena anugītāti āha <hi rend="bold">‘‘catunnaṃ dhammuddesānaṃ anugīti’’</hi>nti|</p>

<p rend="bodytext" n="307"><hi rend="paranum">307</hi><hi rend="dot">.</hi> <hi rend="bold">eka</hi>nti ekajātiyaṃ| vatthukāmakilesakāmā visayabhedena bhinditvā tathā vuttāti daṭṭhabbo|</p>

<p rend="bodytext"><hi rend="bold">sāgarantenā</hi>ti <pb ed="M" n="2.0146"/> sāgarapariyantena|</p>

<p rend="bodytext"><hi rend="bold">aho vatā</hi>ti socane nipāto, ‘‘aho vata pāpaṃ kataṃ mayā’’tiādīsu viya| <hi rend="bold">amarā</hi>tiādīsu <pb ed="V" n="2.0144"/> <hi rend="bold">āhū</hi>ti kathenti| mataṃ uddissa ‘‘amha’’nti vattabbe sokavasena ‘‘amara’’nti vuccati|</p>

<p rend="bodytext"><hi rend="bold">vosāna</hi>nti niṭṭhaṃ, pariyosānanti attho| <hi rend="bold">sāvā</hi>ti paññā eva| <hi rend="bold">dhanato</hi>ti sabbadhanato| <hi rend="bold">uttamatarā</hi> seṭṭhā, tenevāha ‘‘paññājīviṃ jīvitamāhu seṭṭha’’nti (saṃ. ni. 1.246; su. ni. 184)|</p>

<p rend="bodytext"><hi rend="bold">tesu pāpaṃ karontesu</hi> sattesu, niddhāraṇe cetaṃ bhummavacanaṃ| <hi rend="bold">paramparāyā</hi>ti attabhāvaparamparāya| <hi rend="bold">saṃsāraṃ āpajjitvā</hi>ti bhavādīsu saṃsārassa āpajjanahetuṃ āpajjanto paralokaṃ upeti, paralokaṃ upentova bahuvidhadukkhasaṅkhātaṃ gabbhañca upeti| <hi rend="bold">tādisassā</hi>ti tathārūpassa gabbhavāsadukkhādīnaṃ adhiṭṭhānabhūtassa <hi rend="bold">appapaññassa añño appapañño</hi> ca <hi rend="bold">abhisaddahanto</hi> hitasukhāvahanti pattiyāyanto|</p>

<p rend="bodytext">‘‘pāpadhammo’’ti vuttattā tādisassa paraloko nāma duggati evāti āha <hi rend="bold">‘‘paramhi apāyaloke’’</hi>ti|</p>

<p rend="bodytext"><hi rend="bold">vividharūpenā</hi>ti rūpasaddādivasena tatthapi paṇītatarādivasena bahuvidharūpena|</p>

<p rend="bodytext"><hi rend="bold">sāmaññamevā</hi>ti samaṇabhāvo eva seyyo| ettha ca ādito dvīhi gāthāhi catuttho dhammuddeso anugīto| catutthagāthāya tatiyo| pañcamagāthāya dutiyo| chaṭṭhagāthāya dutiyatatiyā| sattamagāthāya paṭhamo dhammuddeso anugīto, aṭṭhamādīhi pavattinivattīsu kāmesu nekkhamme ca yathārahaṃ ādīnavānisaṃsaṃ vibhāvetvā attano pabbajjakāraṇaṃ paramato dassento yathāvuttadhammuddesaṃ nigameti, tena vuttaṃ ‘‘tā pana gāthā dhammuddesānaṃ desanānupubbiṃ anādiyitvāpi yathārahaṃ saṅgaṇhanavasena anugītā’’ti| sesaṃ suviññeyyameva|</p>

<p rend="centre">raṭṭhapālasuttavaṇṇanāya līnatthappakāsanā samattā|</p>

</xml>