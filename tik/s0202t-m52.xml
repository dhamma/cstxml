<xml src="s0202t-m52.xml">

<p rend="subhead"><pgroup id="m52"/><readunit id="m52">2. aṭṭhakanāgarasuttavaṇṇanā</readunit></p>

<p n="17"> <hi rend="bold">avidūre</hi>ti <pb ed="M" n="2.0007"/><pb ed="V" n="2.0007"/> iminā pāḷiyaṃ ‘‘vesāliya’’nti idaṃ samīpe bhummavacananti dasseti| <hi rend="bold">sārappattakulagaṇanāyā</hi>ti (a. ni. ṭī. 3.11.16) mahāsāramahappattakulagaṇanāya| <hi rend="bold">dasame ṭhāne</hi>ti aññe aññeti dasagaṇanaṭṭhāne| aṭṭhakanagare jāto bhavo <hi rend="bold">aṭṭhakanāgaro| kukkuṭārāmo</hi>ti pāṭaliputte kukkuṭārāmo, na kosambiyaṃ|</p>

<p n="18"> pakatatthaniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato adhigato supākaṭo ca, taṃ abhisambuddhabhāvaṃ saddhiṃ āgamanīyapaṭipadāya atthabhāvena dassento <hi rend="bold">‘‘yo so…pe.… abhisambuddho’’</hi>ti āha| satipi ñāṇadassana-saddānaṃ idha paññāvevacanabhāve tena tena visesena tesaṃ visayavisese pavattidassanatthaṃ asādhāraṇañāṇavisesavasena vijjāttayavasena vijjāabhiññānāvaraṇañāṇavasena sabbaññutañāṇamaṃsacakkhuvasena paṭivedhadesanāñāṇavasena ca tadatthaṃ yojetvā dassento <hi rend="bold">‘‘tesaṃ tesa’’</hi>ntiādimāha| tattha <hi rend="bold">āsayānusayaṃ jānatā</hi> āsayānusayañāṇena <hi rend="bold">sabbaṃ ñeyyadhammaṃ passatā</hi> sabbaññutānāvaraṇañāṇehi| <hi rend="bold">pubbenivāsādīhī</hi>ti pubbenivāsāsavakkhayañāṇehi| <hi rend="bold">paṭivedhapaññāyā</hi>ti ariyamaggapaññāya| <hi rend="bold">desanāpaññāya passatā</hi>ti desetabbadhammānaṃ desetabbappakāraṃ bodhaneyyapuggalānañca āsayānusayacaritādhimuttiādibhedaṃ dhammadesanāpaññāya yāthāvato passatā| <hi rend="bold">arīna</hi>nti kilesārīnaṃ, pañcavidhamārānaṃ vā, sāsanassa vā paccatthikānaṃ aññatitthiyānaṃ tesaṃ pana hananaṃ pāṭihāriyehi abhibhavanaṃ appaṭibhānatākaraṇaṃ ajjhupekkhanameva vā, <hi rend="bold">kesivinayasutta</hi>ñcettha nidassanaṃ|</p>

<p>tathā ṭhānāṭṭhānādivibhāgaṃ <hi rend="bold">jānatā</hi> yathākammūpagasatte <hi rend="bold">passatā,</hi> savāsanānaṃ āsavānaṃ khīṇattā <hi rend="bold">arahatā,</hi> abhiññeyyādibhede dhamme abhiññeyyādito aviparītāvabodhato <hi rend="bold">sammāsambuddhena</hi>| atha vā tīsu kālesu appaṭihatañāṇatāya <hi rend="bold">jānatā,</hi> kāyakammādivasena tiṇṇaṃ kammānaṃ ñāṇānuparivattito nisammakāritāya <hi rend="bold">passatā,</hi> davādīnaṃ abhāvasādhikāya <pb ed="M" n="2.0008"/> pahānasampadāya <hi rend="bold">arahatā,</hi> chandādīnaṃ ahānihetubhūtāya akkhayapaṭibhānasādhikāya sabbaññutāya <hi rend="bold">sammāsambuddhenā</hi>ti evaṃ dasabalaṭṭhārasāveṇikabuddhadhammavasenapi yojanā kātabbā|</p>

<p n="19"> <hi rend="bold">abhisaṅkhata</hi>nti <pb ed="V" n="2.0008"/> attano paccayehi abhisammukhabhāvena samecca sambhūyya kataṃ, svassa katabhāvo uppādanena veditabbo, na uppannassa paṭisaṅkharaṇenāti āha <hi rend="bold">‘‘uppādita’’</hi>nti| te cassa paccayā cetanāpadhānāti dassetuṃ pāḷiyaṃ ‘‘abhisaṅkhataṃ abhisañcetayita’’nti vuttanti ‘‘cetayitaṃ pakappita’’nti atthamāha| <hi rend="bold">abhisaṅkhataṃ abhisañcetayita</hi>nti ca jhānassa pātubhāvadassanamukhena viddhaṃsanabhāvaṃ ulliṅgeti yañhi ahutvā sambhavati, taṃ hutvā paṭiveti| tenāha pāḷiyaṃ ‘abhisaṅkhata’ntiādi| <hi rend="bold">samathavipassanādhamme ṭhito</hi>ti samathadhamme ṭhitattā samāhito vipassanaṃ paṭṭhapetvā aniccānupassanādīhi niccasaññādayo pajahanto anukkamena taṃ anulomañāṇaṃ pāpetā hutvā vipassanādhamme ṭhito| samathavipassanāsaṅkhātesu dhammesu rañjanaṭṭhena <hi rend="bold">rāgo,</hi> nandanaṭṭhena <hi rend="bold">nandī</hi>ti| tattha sukhumā apekkhā vuttā, yā ‘‘nikantī’’ti vuccati|</p>

<p><hi rend="bold">evaṃ sante</hi>ti evaṃ yathārutavasena ca imassa suttapadassa atthe gahetabbe sati| <hi rend="bold">samathavipassanāsu chandarāgo kattabbo</hi>ti anāgāmiphalaṃ nibbattetvā tadatthāya samathavipassanāpi anibbattetvā kevalaṃ tattha chandarāgo kattabbo bhavissati| kasmā? tesu samathavipassanāsaṅkhātesu dhammesu chandarāgamattena anāgāminā laddhabbassa aladdhānāgāmiphalena laddhabbattā tathā sati tena anāgāmiphalampi laddhabbameva nāma hoti| tenāha – <hi rend="bold">‘‘anāgāmiphalaṃ paṭividdhaṃ bhavissatī’’</hi>ti| sabhāvato rasitabbattā aviparīto attho eva <hi rend="bold">attharaso| aññāpi kāci sugatiyo</hi>ti vinipātike sandhāyāha| <hi rend="bold">aññāpi kāci duggatiyo</hi>ti asurakāyamāha|</p>

<p><hi rend="bold">samathadhurameva dhuraṃ</hi> samathayānikassa vasena desanāya āgatattā| mahāmālukyovāde ‘‘vivicca akusalehi dhammehi savitakkaṃ savicāra’’nti pādakajjhānaṃ katvā ‘‘so yadeva tattha hoti rūpagataṃ vedanāgata’’ntiādinā vipassanaṃ vitthāretvā ‘‘so tattha ṭhito āsavānaṃ khayaṃ <pb ed="M" n="2.0009"/> pāpuṇātī’’ti (ma. ni. 2.133) āgatattā <hi rend="bold">‘‘mahāmālukyovāde vipassanāva dhura’’</hi>nti āha| <hi rend="bold">mahāsatipaṭṭhānasutte</hi> (dī. ni. 2.373 ādayo; ma. ni. 1.106 ādayo) sabbatthakameva tikkhatarāya vipassanāya āgatattā vuttaṃ <hi rend="bold">‘‘vipassanuttaraṃ kathita’’</hi>nti| <hi rend="bold">kāyagatāsatisutte</hi> (ma. ni. 3.153-154) ānāpānajjhānādivasena savisesaṃ samathavipassanāya āgatattā vuttaṃ <hi rend="bold">‘‘samathuttaraṃ kathita’’</hi>nti|</p>

<p>appaṃ yācitena bahuṃ dentena uḷārapurisena viya <hi rend="bold">ekaṃ dhammaṃ pucchitena ‘‘ayampi ekadhammo’’ti</hi> <pb ed="V" n="2.0009"/> <hi rend="bold">kathitattā ekādasapi dhammā</hi> pucchāvasena <hi rend="bold">ekadhammo nāma jāto</hi> paccekaṃ vākyaparisamāpanañāyena| <hi rend="bold">ekavīsati pabbāni</hi> tehi bodhiyamānāya paṭipadāya ekarūpattā <hi rend="bold">paṭipadāvasena ekadhammo nāma jāto</hi>ti| <hi rend="bold">idha</hi> imasmiṃ aṭṭhakanāgarasutte| nevasaññānāsaññāyatanadhammānaṃ saṅkhārāvasesasukhumabhāvappattatāya tattha sāvakānaṃ dukkaranti na catutthāruppavasenettha desanā āgatāti catunnaṃ brahmavihārānaṃ, heṭṭhimānaṃ tiṇṇaṃ āruppānañca vasena <hi rend="bold">ekādasa| pucchāvasenā</hi>ti ‘‘atthi nu kho, bhante ānanda, tena…pe.… sammāsambuddhena ekadhammo akkhāto’’ti (ma. ni. 2.18) evaṃ pavattapucchāvasena| <hi rend="bold">amatuppattiyatthenā</hi>ti amatabhāvassa uppattihetutāya, sabbānipi kammaṭṭhānāni ekarasampi amatādhigamapaṭipattiyāti attho, evamettha aggaphalabhūmi anāgāmiphalabhūmīti dveva bhūmiyo sarūpato āgatā, nānantariyatāya pana heṭṭhimāpi dve bhūmiyo atthato āgatā evāti daṭṭhabbā|</p>

<p n="21"> pañca satāni aggho etassāti <hi rend="bold">pañcasataṃ</hi>| sesaṃ uttānameva|</p>

<p rend="centre">aṭṭhakanāgarasuttavaṇṇanāya līnatthappakāsanā samattā|</p>

</xml>