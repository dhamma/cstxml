<xml src="s0201t-m41.xml">
<div id="mn1_5" n="mn1_5" type="vagga"/>
<head rend="chapter">5. cūḷayamakavaggo</head>

<p rend="subhead"><pgroup id="m41"/><readunit id="m41">1. sāleyyakasuttavaṇṇanā</readunit></p>

<p rend="bodytext" n="439"><hi rend="paranum">439</hi><hi rend="dot">.</hi> <hi rend="bold">mahājanakāye</hi> <pb ed="M" n="2.0243"/><pb ed="V" n="2.0226"/> <hi rend="bold">sannipatite</hi>ti keci ‘‘pahaṃsanavidhiṃ dassetvā rājakumāraṃ hāsessāmā’’ti, keci ‘‘taṃ kīḷanaṃ passissāmā’’ti evaṃ mahājanasamūhe sannipatite| <hi rend="bold">devanaṭa</hi>nti dibbagandhabbaṃ| <hi rend="bold">kusalaṃ kusalanti vacanaṃ upādāyā</hi>ti ‘‘kacci kusalaṃ? āma kusala’’nti vacanapaṭivacanavasena pavattakusalavāditāya te manussā ādito kusalāti samaññaṃ labhiṃsu| tesaṃ kusalānaṃ issarāti rājakumārā <hi rend="bold">kosalā</hi>| kosale jātā| tesaṃ nivāsoti sabbaṃ pubbe vuttanayameva| tenāha <hi rend="bold">‘‘so padeso kosalāti vuccatī’’</hi>ti|</p>

<p rend="bodytext"><hi rend="bold">cārikaṃ caramāno</hi>ti sāmaññavacanampi ‘‘mahatā…pe.… tadavasarī’’ti vacanato visesaṃ niviṭṭhamevāti āha <hi rend="bold">‘‘aturitacārikaṃ caramāno’’</hi>ti| <hi rend="bold">mahatā</hi>ti guṇamahattenapi saṅkhyāmahattenapi mahatā| tasmiñhi bhikkhusamūhe keci adhisīlasikkhāvasena sīlasampannā, tathā keci sīlasamādhisampannā, keci sīlasamādhipaññāsampannāti guṇamahattenapi so bhikkhusamūho mahāti| taṃ anāmasitvā saṅkhyāmahattameva dassento <hi rend="bold">‘‘sataṃ vā’’</hi>tiādimāha| aññagāmapaṭibaddhajīvikāvasena samosaranti etthāti <hi rend="bold">samosaraṇaṃ, gāmo</hi> nivāsagāmo| nti sālaṃ brāhmaṇagāmaṃ| <hi rend="bold">vihāro</hi>ti bhagavato viharaṇaṭṭhānaṃ| <hi rend="bold">etthā</hi>ti etasmiṃ <hi rend="bold">sāleyyakasutte| aniyamito</hi>ti asukasmiṃ ārāme pabbate rukkhamūle vāti na niyamito, sarūpaggahaṇavasena na niyamitvā vutto| <hi rend="bold">tasmā</hi>ti aniyamitattā| atthāpattisiddhamatthaṃ parikappanavasena dassento <hi rend="bold">‘‘vanasaṇḍo bhavissatī’’</hi>ti āha, addhā bhaveyyāti attho|</p>

<p rend="bodytext"><hi rend="bold">upalabhiṃsū</hi>ti (sārattha. ṭī. 1.1.verañjakaṇḍavaṇṇanā; dī. ni. ṭī. 1.255; a. ni. ṭī. 2.3.64) savanavasena upalabhiṃsūti imamatthaṃ dassento <hi rend="bold">‘‘sotadvāra…pe.… jāniṃsū’’</hi>ti āha| avadhāraṇaphalattā sabbampi vākyaṃ antogadhāvadhāraṇanti āha <hi rend="bold">‘‘padapūraṇamatte vā</hi> <pb ed="V" n="2.0227"/> <hi rend="bold">nipāto’’</hi>ti| <hi rend="bold">avadhāraṇatthe</hi>ti pana iminā iṭṭhatthāvadhāraṇatthaṃ kho-saddaggahaṇanti dasseti| ‘‘assosu’’nti <pb ed="M" n="2.0244"/> padaṃ kho-sadde gahite tena phullitamaṇḍitavibhūsitaṃ viya hontaṃ pūritaṃ nāma hoti, tena ca purimapacchimapadāni saṃsiliṭṭhāni honti, na tasmiṃ aggahiteti āha <hi rend="bold">‘‘padapūraṇena byañjanasiliṭṭhatāmattamevā’’</hi>ti| <hi rend="bold">matta</hi>-saddo visesanivattiattho| tenassa anatthantaradīpanataṃ dasseti, <hi rend="bold">eva</hi>-saddena pana byañjanasiliṭṭhatāya ekantikataṃ| sālāyaṃ jātā saṃvaḍḍhakā <hi rend="bold">sāleyyakā</hi> yathā ‘‘katteyyakā ubbheyyakā’’ti|</p>

<p rend="bodytext"><hi rend="bold">samitapāpattā</hi>ti accantaṃ anavasesato savāsanaṃ samitapāpattā| evañhi bāhirakavītarāgasekkhāsekkhapāpasamanato bhagavato pāpasamanaṃ visesitaṃ hoti| anekatthattā nipātānaṃ idha anussavattho adhippetoti āha <hi rend="bold">‘‘khalūti anussavanatthe nipāto’’</hi>ti| <hi rend="bold">ālapanamatta</hi>nti piyālāpavacanaṃ| piyasamudāhārā hete ‘‘bho’’ti vā ‘‘āvuso’’ti vā ‘‘devānaṃpiyā’’ti vā| <hi rend="bold">gottavasenā</hi>ti ettha taṃ tāyatīti <hi rend="bold">gottaṃ</hi>| gotamoti hi pavattamānaṃ abhidhānaṃ buddhiñca ekaṃsikavisayatāya tāyati rakkhatīti <hi rend="bold">gotamagottaṃ</hi>| yathā hi buddhi ārammaṇabhūtena atthena vinā na vattati, evaṃ abhidhānaṃ abhidheyyabhūtena, tasmā so tāni tāyati rakkhatīti vuccati| so pana atthato aññakulaparamparāsādhāraṇaṃ tassa kulassa ādipurisasamudāgataṃ taṃkulapariyāpannasādhāraṇaṃ sāmaññarūpanti daṭṭhabbaṃ| <hi rend="bold">uccākulaparidīpanaṃ</hi> uditoditavipulakhattiyakulavibhāvanato| sabbakhattiyānañhi ādibhūtamahāsammatamahārājato paṭṭhāya asambhinnaṃ uḷāratamaṃ sakyarājakulaṃ| <hi rend="bold">kenaci pārijuññenā</hi>ti ñātipārijuññabhogapārijuññādinā kenacipi pārijuññena parihāniyā <hi rend="bold">anabhibhūto</hi> anajjhotthaṭo| tathā hi kadācipi tassa kulassa tādisapārijuññābhāvo, abhinikkhamanakāle ca tato samiddhatamabhāvo loke pākaṭo paññātoti| <hi rend="bold">sakyakulā pabbajito</hi>ti idaṃ vacanaṃ bhagavato <hi rend="bold">saddhāpabbajitabhāvadīpanaṃ</hi> vuttaṃ mahantaṃ ñātiparivaṭṭaṃ mahantañca bhogakkhandhaṃ pahāya pabbajitabhāvadīpanato| ettha ca <hi rend="bold">samaṇo</hi>ti iminā parikkhakajanehi bhagavato bahumatabhāvo dassito samitapāpatādīpanato, <hi rend="bold">gotamo</hi>ti iminā lokiyajanehi uḷāratamakulīnatādīpanato|</p>

<p rend="bodytext"><hi rend="bold">abbhuggato</hi>ti ettha <hi rend="bold">abhi</hi>-saddo itthambhūtākhyāne, taṃyogato pana ‘‘bhavantaṃ gotama’’nti upayogavacanaṃ sāmiatthepi samānaṃ itthambhūtayogadīpanato <pb ed="M" n="2.0245"/> <hi rend="bold">‘‘itthambhūtākhyānatthe’’</hi>ti vuttaṃ| tenāha <hi rend="bold">‘‘tassa kho pana bhoto gotamassāti attho’’</hi>ti| <hi rend="bold">kalyāṇo</hi>ti bhaddako| sā cassa kalyāṇatā uḷāravisayatāyāti āha <hi rend="bold">‘‘kalyāṇaguṇasamannāgato’’</hi>ti| taṃvisayatā hettha samannāgamo| <hi rend="bold">seṭṭho</hi>ti etthāpi eseva nayo yathā ‘‘bhagavāti vacanaṃ seṭṭha’’nti (pārā. aṭṭha. 1.verañjakaṇḍavaṇṇanā; visuddhi. 1.142; udā. aṭṭha. 1; itivu. aṭṭha. nidānavaṇṇanā; mahāni. aṭṭha. 50)| ‘‘bhagavā <pb ed="V" n="2.0228"/> araha’’ntiādinā guṇānaṃ saṃkittanato saṃsaddanato ca kittisaddo vaṇṇoti āha <hi rend="bold">‘‘kittiyevā’’</hi>ti| kittipariyāyopi hi sadda-saddo yathā taṃ ‘‘uḷārasaddā isayo guṇavanto tapassino’’ti| <hi rend="bold">thutighoso</hi>ti abhitthavudāhāro| <hi rend="bold">ajjhottharitvā</hi>ti paṭipakkhābhāvena anaññasādhāraṇatāya ca abhibhavitvā|</p>

<p rend="bodytext"><hi rend="bold">so bhagavā</hi>ti yo so samatiṃsa pāramiyo pūretvā sabbakilese bhañjitvā anuttaraṃ sammāsambodhiṃ abhisambuddho devānaṃ atidevo sakkānaṃ atisakko brahmānaṃ atibrahmā lokanātho bhāgyavantatādīhi kāraṇehi bhagavāti laddhanāmo, so bhagavā| ‘‘bhagavā’’ti hi idaṃ satthu nāmakittanaṃ| tathā hi vuttaṃ ‘‘bhagavāti netaṃ nāmaṃ mātarā kata’’ntiādi (mahāni. 149, 198, 210; cūḷani. ajitamāṇavapucchāniddesa 2)| parato pana ‘‘bhagavā’’ti guṇakittanameva| evaṃ ‘‘araha’’ntiādīhi padehi ye sadevake loke ativiya paññātā buddhaguṇā, te nānappakārato vibhāvitāti dassetuṃ paccekaṃ itipi-saddo yojetabboti āha <hi rend="bold">‘‘itipi arahaṃ, itipi samāsambuddho…pe.… itipi bhagavā’’</hi>ti| ‘‘itipetaṃ bhūtaṃ, itipetaṃ taccha’’ntiādīsu (dī. ni. 1.6) viya hi idha <hi rend="bold">iti</hi>-saddo āsannapaccakkhakāraṇattho, <hi rend="bold">pi</hi>-saddo sampiṇḍanattho tena tesaṃ guṇānaṃ bahubhāvadīpanato| tāni guṇasallakkhaṇakāraṇāni saddhāsampannānaṃ viññujātikānaṃ paccakkhāni evāti dassento <hi rend="bold">‘‘iminā ca iminā ca kāraṇenāti vuttaṃ hotī’’</hi>tiādi| <hi rend="bold">tato visuddhimaggato| tesa</hi>nti ‘‘araha’’ntiādīnaṃ| <hi rend="bold">vitthāro</hi> atthaniddeso <hi rend="bold">gahetabbo</hi>| tato eva taṃsaṃvaṇṇanāyaṃ (visuddhi. mahāṭī. 1.130) vutto ‘‘ārakāti arahaṃ suvidūrabhāvato, ārakāti arahaṃ āsannabhāvato, rahitabbassa abhāvato, sayañca arahitabbato, natthi <pb ed="M" n="2.0246"/> etassa rahogamanaṃ gatīsu paccājāti, pāsaṃsabhāvato vā araha’’ntiādinā ‘‘araha’’ntiādīnaṃ padānaṃ attho vitthārato veditabbo|</p>

<p rend="bodytext">bhavanti cettha (visuddhi. mahāṭī. 1.130; sārattha. ṭī. 1.verañjakaṇḍavaṇṇanā) –</p>

<p rend="gatha1">‘‘sammā nappaṭipajjanti, ye nihīnāsayā narā|</p>

<p rend="gathalast">ārakā tehi bhagavā, dūre tenārahaṃ mato||</p>

<p rend="gatha1">ye sammā paṭipajjanti, suppaṇītādhimuttikā|</p>

<p rend="gathalast">bhagavā tehi āsanno, tenāpi arahaṃ jino||</p>

<p rend="gatha1">pāpadhammā <pb ed="V" n="2.0229"/> rahā nāma, sādhūhi rahitabbato|</p>

<p rend="gathalast">tesaṃ suṭṭhu pahīnattā, bhagavā arahaṃ mato||</p>

<p rend="gatha1">ye sacchikatasaddhammā, ariyā suddhagocarā|</p>

<p rend="gathalast">na tehi rahito hoti, nātho tenārahaṃ mato||</p>

<p rend="gatha1">raho vā gamanaṃ yassa, saṃsāre natthi sabbaso|</p>

<p rend="gathalast">pahīnajātimaraṇo, arahaṃ sugato mato||</p>

<p rend="gatha1">guṇehi sadiso natthi, yasmā loke sadevake|</p>

<p rend="gathalast">tasmā pāsaṃsiyattāpi, arahaṃ dvipaduttamo||</p>

<p rend="gatha1">ārakā mandabuddhīnaṃ, āsannā ca vijānataṃ|</p>

<p rend="gatha2">rahānaṃ suppahīnattā, vidūnamaraheyyato|</p>

<p rend="gathalast">bhavesu ca rahābhāvā, pāsaṃsā arahaṃ jino’’ti||</p>

<p rend="bodytext"><hi rend="bold">sundara</hi>nti bhaddakaṃ| tañca passantassa hitasukhāvahabhāvena veditabbanti āha <hi rend="bold">‘‘atthāvahaṃ sukhāvaha’’</hi>nti| tattha <hi rend="bold">atthāvaha</hi>nti diṭṭhadhammikasamparāyikaparamatthasañhitahitāvahaṃ| <hi rend="bold">sukhāvaha</hi>nti tappariyāpannatividhasukhāvahaṃ| <hi rend="bold">tathārūpāna</hi>nti tādisānaṃ| yādisehi pana guṇehi bhagavā samannāgato, tehi catuppamāṇikassa lokassa sabbathāpi accantāya pasādanīyoti dassetuṃ <hi rend="bold">‘‘anekehipī’’</hi>tiādi vuttaṃ| tattha <hi rend="bold">yathābhūta…pe.… arahata</hi>nti iminā dhammappamāṇānaṃ lūkhappamāṇānaṃ sattānaṃ bhagavato pasādāvahatamāha, itarena itaresaṃ| <hi rend="bold">dassanamattampi</hi> <hi rend="bold">sādhu</hi> <pb ed="M" n="2.0247"/> <hi rend="bold">hotī</hi>ti ettha kosiyasakuṇassa vatthu kathetabbaṃ| <hi rend="bold">ekaṃ padampi sotuṃ labhissāma, sādhutaraṃyeva bhavissatī</hi>ti ettha maṇḍūkadevaputtavatthu kathetabbaṃ|</p>

<p rend="bodytext"><hi rend="bold">iminā nayena agārikapucchā āgatā</hi>ti idaṃ yebhuyyavasena vuttaṃ| yebhuyyena hi agārikā evaṃ pucchanti| <hi rend="bold">anagārikapucchāyapi</hi> eseva nayo| <hi rend="bold">yathā na sakkonti…pe.… vissajjento</hi>ti iminā satthu tesaṃ brāhmaṇagahapatikānaṃ niggaṇhanavidhiṃ dasseti| tesañhi saṃkhittarucitāya saṅkhepadesanā, tāya atthaṃ ajānantā vitthāradesanaṃ āyācanti, sā ca nesaṃ saṃkhittarucitā paṇḍitamānitāya, so ca māno yathādesitassa atthassa ajānante appatiṭṭho hoti<pb ed="V" n="2.0230"/>, iti bhagavā tesaṃ mānaniggahavidhiṃ cintetvā saṅkhepeneva pañhaṃ vissajjesi, na sabbaso desanāya asallakkhaṇatthaṃ| tenāha <hi rend="bold">‘‘paṇḍitamānikā hī’’</hi>tiādi| <hi rend="bold">yasmā maṃ tumhe yācatha,</hi> saṃkhittena vuttamatthaṃ na jānitthāti adhippāyo|</p>

<p rend="bodytext" n="440"><hi rend="paranum">440</hi><hi rend="dot">.</hi> ‘‘ekavidhena ñāṇavatthu’’ntiādīsu (vibha. 751) viya koṭṭhāsattho <hi rend="bold">vidha</hi>-saddo, so ca vibhattivacanavipallāsaṃ katvā paccatte karaṇavacanavasena <hi rend="bold">‘‘tividha’’</hi>nti vutto| attho pana karaṇaputhuvacanavasena daṭṭhabboti āha <hi rend="bold">‘‘tividhanti tīhi koṭṭhāsehī’’</hi>ti| pakārattho vā <hi rend="bold">vidha</hi>-saddo, pakāratthattāyeva labbhamānaṃ adhammacariyāvisamacariyābhāvasāmaññaṃ, kāyadvārikabhāvasāmaññaṃ vā upādāya ekattaṃ netvā <hi rend="bold">‘‘tividha’’</hi>nti vuttaṃ| pakārabhede pana apekkhite ‘‘tividhā’’icceva vuttaṃ hoti| <hi rend="bold">kāyenā</hi>ti ettha <hi rend="bold">kāyo</hi>ti copanakāyo adhippeto, so ca adhammacariyāya dvārabhūto tena vinā tassā appavattanato| <hi rend="bold">kāyenā</hi>ti ca hetumhi karaṇavacanaṃ| kiñcāpi hi adhammacariyāsaṅkhātacetanāsamuṭṭhānā sā viññatti, na ca sā paṭṭhāne āgatesu catuvīsatiyā paccayesu ekenapi paccayena cetanāya paccayo hoti, tassā pana tathāpavattamānāya kāyakammasaññitāya cetanāya pavatti hotīti tena dvārena lakkhitabbabhāvato tassā kāraṇaṃ viya ca sabbohāramattaṃ hoti| <hi rend="bold">kāyadvārenā</hi>ti vā kāyena dvārabhūtena kāyadvārabhūtenāti taṃ itthambhūtalakkhaṇe karaṇavacanaṃ| adhammaṃ carati etāyāti <hi rend="bold">adhammacariyā,</hi> <pb ed="M" n="2.0248"/> tathāpavattā cetanā| <hi rend="bold">adhammo</hi>ti pana taṃsamuṭṭhāno payogo daṭṭhabbo| dhammato anapetāti dhammā, na dhammāti adhammā, adhammā ca sā cariyā cāti <hi rend="bold">adhammacariyā</hi>| paccanīkasamanaṭṭhena samaṃ, samānaṃ sadisaṃ yuttanti vā samaṃ, sucaritaṃ| samato vigataṃ, viruddhaṃ vā tassāti visamaṃ, duccaritaṃ| sā eva visamā cariyāti <hi rend="bold">visamacariyā| sabbesu kaṇhasukkapadesū</hi>ti ‘‘catubbidhaṃ vācāya adhammacariyāvisamacariyā hotī’’tiādinā uddesaniddesavasena āgatesu sabbesu kaṇhapadesu – ‘‘tividhaṃ kho gahapatayo kāyena dhammacariyāsamacariyā hotī’’tiādinā uddesaniddesavasena āgatesu sabbesu sukkapadesu ca|</p>

<p rend="bodytext">rodeti kurūrakammantatāya parapaṭibaddhe satte assūni mocetīti ruddo, so eva <hi rend="bold">luddo</hi> ra-kārassa la-kāraṃ katvā| <hi rend="bold">kakkhaḷo</hi>ti luddo| <hi rend="bold">dāruṇo</hi>ti pharuso| <hi rend="bold">sāhasiko</hi>ti sāhassakārī| <hi rend="bold">sacepi na lippanti</hi>| <hi rend="bold">tathāvidho</hi> paresaṃ ghātanasīlo <hi rend="bold">lohitapāṇītveva vuccati</hi> yathā dānasīlo paresaṃ dānatthaṃ adhotahatthopi ‘‘payatapāṇī’’tveva vuccati| paharaṇaṃ pahāradānamattaṃ <hi rend="bold">hataṃ,</hi> pavuddhaṃ paharaṇaṃ parassa māraṇaṃ <hi rend="bold">pahata</hi>nti dassento <hi rend="bold">‘‘hate’’</hi>tiādimāha| tattha <hi rend="bold">niviṭṭho</hi>ti abhiniviṭṭho pasuto|</p>

<p rend="bodytext">yassa <pb ed="V" n="2.0231"/> vasena ‘‘parassā’’ti sāminiddeso, taṃ sāpateyyaṃ| yañhi sāmaññato gahitaṃ, taṃ teneva sāminiddesena pakāsitanti āha <hi rend="bold">‘‘parassa santaka’’</hi>nti| parassaparavittūpakaraṇanti vā ekamevetaṃ samāsapadaṃ, yaṃ kiñci parasantakaṃ visesato parassa vittūpakaraṇaṃ vāti attho| <hi rend="bold">tehi parehī</hi>ti yesaṃ santakaṃ, tehi| yassa vasena puriso ‘‘theno’’ti vuccati, taṃ theyyanti āha <hi rend="bold">‘‘avaharaṇacittassetaṃ adhivacana’’</hi>nti| <hi rend="bold">theyyasaṅkhātena,</hi> na vissāsatāvakālikādivasenāti attho|</p>

<p rend="bodytext"><hi rend="bold">mate vā</hi>ti <hi rend="bold">vā</hi>-saddo avuttavikappattho| tena pabbajitādibhāvaṃ saṅgaṇhāti| <hi rend="bold">etenupāyenā</hi>ti yaṃ mātari matāya, naṭṭhāya vā pitā rakkhati, sā <hi rend="bold">piturakkhitā</hi>| yaṃ ubhosu asantesu bhātā rakkhati, sā <pb ed="M" n="2.0249"/> <hi rend="bold">bhāturakkhitā</hi>ti evamādiṃ sandhāyāha| <hi rend="bold">sabhāgakulānī</hi>ti āvāhakiriyāya sabhāgāni kulāni| dassukavidhiṃ vā uddissa <hi rend="bold">ṭhapitadaṇḍā</hi>rājādīhi| <hi rend="bold">sammādiṭṭhisutte</hi> (ma. ni. aṭṭha. 1.89) ‘‘asaddhammādhippāyena kāyadvārappavattā agamanīyaṭṭhānavītikkamacetanā’’ti evaṃ <hi rend="bold">vuttamicchācāralakkhaṇavasena</hi>|</p>

<p rend="bodytext"><hi rend="bold">hatthapādādihetū</hi>ti hatthapādādibhedanahetu| <hi rend="bold">dhanahetū</hi>ti dhanassa lābhahetu jānihetu ca| <hi rend="bold">lābho</hi>ti ghāsacchādanāni labbhatīti lābho| <hi rend="bold">kiñcikkha</hi>nti kiñcimattakaṃ āmisajātaṃ| tenāha <hi rend="bold">‘‘yaṃ vā’’</hi>tiādi| <hi rend="bold">jānantoyevā</hi>ti musābhāvaṃ tassa vatthuno atthi, taṃ jānanto eva|</p>

<p rend="bodytext"><hi rend="bold">aṇḍakā</hi>ti vuccati rukkhe aṇḍasadisā gaṇṭhiyo| yathā thaddhā visamā dubbinītā ca honti, evamevaṃ khuṃsanavambhanavasena pavattavācāpi hi ‘‘aṇḍakā’’ti vuttā| tenāha <hi rend="bold">‘‘yathā sadose rukkhe’’</hi>tiādi| <hi rend="bold">kakkasā</hi>ti pharusā eva, so panassā kakkasabhāvo byāpādanimittatāya tato pūtikāti| tenāha <hi rend="bold">‘‘yathā nāmā’’</hi>tiādi| <hi rend="bold">kaṭukā</hi>ti aniṭṭhā| <hi rend="bold">amanāpā</hi>ti na manavaḍḍhanī, tato eva <hi rend="bold">dosajananī,</hi> cittasandosuppattikārikā| <hi rend="bold">mammesū</hi>ti ghaṭṭanena dukkhuppattito mammasadisesu jātiādīsu| <hi rend="bold">lagganakārī</hi>ti evaṃ vadantassa evaṃ vadāmīti atthādhippāyena lagganakārī, na byañjanavasena| <hi rend="bold">kodhassa āsannā</hi> tassa kāraṇabhāvato| <hi rend="bold">sadosavācāyā</hi>ti attano samuṭṭhāpakadosassa vasena sadosavācāya <hi rend="bold">vevacanāni</hi>|</p>

<p rend="bodytext"><hi rend="bold">akālenā</hi>ti ayuttakālena| <hi rend="bold">akāraṇanissita</hi>nti nipphalaṃ| phalañhi kāraṇanissitaṃ nāma tadavinābhāvato| akāraṇanissitaṃ nipphalaṃ, samphanti attho| <hi rend="bold">asabhāvavattā</hi>ti ayāthāvavādī| <hi rend="bold">asaṃvaravinayapaṭisaṃyuttassā</hi>ti saṃvaravinayarahitassa, attano suṇantassa ca na saṃvaravinayāvahassa <hi rend="bold">vattā| hadayamañjūsāyaṃ nidhetu</hi>nti ahitasaṃhitattā cittaṃ anuppavisetvā nidhetuṃ<pb ed="V" n="2.0232"/>| <hi rend="bold">ayuttakāle</hi>ti dhammaṃ kathentena yo attho yasmiṃ kāle vattabbo, tato pubbe pacchā tassa akālo, tasmiṃ ayuttakāle <hi rend="bold">vattā hoti| anapadesa</hi>nti bhagavatā asukasutte evaṃ vuttanti suttāpadesavirahitaṃ| <hi rend="bold">apariccheda</hi>nti paricchedarahitaṃ<pb ed="M" n="2.0250"/>| yathā pana vācā paricchedarahitā hoti, taṃ dassetuṃ <hi rend="bold">‘‘suttaṃ vā’’</hi>tiādi vuttaṃ| <hi rend="bold">upalabbha</hi>nti anuyogaṃ| <hi rend="bold">bāhirakathaṃyevā</hi>ti yaṃ suttaṃ, jātakaṃ vā nikkhittaṃ, tassa sarīrabhūtaṃ kathaṃ anāmasitvā tato bahibhūtaṃyeva kathaṃ| <hi rend="bold">sampajjitvā</hi>ti viruḷhaṃ āpajjitvā| <hi rend="bold">paveṇijātakāvā</hi>ti anujātapārohamūlāniyeva tiṭṭhanti| <hi rend="bold">āharitvā</hi>ti nikkhittasuttato aññampi anuyogupamāvatthuvasena tadanupayoginaṃ āharitvā| <hi rend="bold">jānāpetu</hi>nti etadatthamidaṃ vuttanti jānāpetuṃ yo sakkoti| <hi rend="bold">tassa kathetu</hi>nti tassa tathārūpassa dhammakathikassa bahumpi kathetuṃ vaṭṭati| <hi rend="bold">na atthanissita</hi>nti attano paresañca na hitāvahaṃ|</p>

<p rend="bodytext">abhijjhāyanaṃ yebhuyyena parasantakassa dassanavasena hotīti <hi rend="bold">‘‘abhijjhāya oloketā hotī’’</hi>ti vuttaṃ| abhijjhāyanto vā abhijjhāyitaṃ vatthuṃ yattha katthaci ṭhitampi paccakkhato passanto viya abhijjhāyatīti vuttaṃ <hi rend="bold">‘‘abhijjhāya oloketā hotī’’</hi>ti| <hi rend="bold">kammapathabhedo na hoti,</hi> kevalaṃ lobhamattova hoti pariṇāmanavasena appavattattā| yathā pana kammapathabhedo hoti, taṃ dassetuṃ <hi rend="bold">‘‘yadā panā’’</hi>tiādi vuttaṃ| <hi rend="bold">pariṇāmetī</hi>ti attano santakabhāvena pariggayha nāmeti|</p>

<p rend="bodytext"><hi rend="bold">vipannacitto</hi>ti byāpādena vipattiṃ āpāditacitto| tenāha <hi rend="bold">‘‘pūtibhūtacitto’’</hi>ti| byāpādo hi visaṃ viya lohitassa cittaṃ pūtibhāvaṃ janeti| <hi rend="bold">dosena duṭṭhacittasaṅkappo</hi>ti visena viya sappiādikopena dūsitacittasaṅkappo| <hi rend="bold">ghātīyantū</hi>ti hanīyantu| <hi rend="bold">vadhaṃ pāpuṇantū</hi>ti maraṇaṃ pāpuṇantu| <hi rend="bold">mā vā ahesu</hi>nti sabbena sabbaṃ na hontu| tenāha <hi rend="bold">‘‘kiñcipi mā ahesu’’</hi>nti, anavasesavināsaṃ pāpuṇantūti attho| <hi rend="bold">haññantūti ādicintanenevā</hi>ti ekantato vināsacintāya eva|</p>

<p rend="bodytext"><hi rend="bold">micchādiṭṭhiko</hi>ti ayoniso uppannadiṭṭhiko| so ca ekantato kusalapaṭipakkhadiṭṭhikoti āha <hi rend="bold">‘‘akusaladassano’’</hi>ti| <hi rend="bold">vipallatthadassano</hi>ti dhammatāya vipariyāsaggāhī| <hi rend="bold">natthi dinna</hi>nti deyyadhammasīsena dānaṃ vuttanti āha <hi rend="bold">‘‘dinnassa phalābhāvaṃ sandhāya vadatī’’</hi>ti| dinnaṃ pana annādivatthuṃ kathaṃ paṭikkhipati| esa nayo <hi rend="bold">‘‘yiṭṭhaṃ huta’’</hi>nti etthāpi| <hi rend="bold">mahāyāgo</hi>ti sabbasādhāraṇaṃ mahādānaṃ| <hi rend="bold">paheṇakasakkāro</hi>ti pāhunakānaṃ kattabbasakkāro| <hi rend="bold">phala</hi>nti ānisaṃsaphalañca nissandaphalañca| <hi rend="bold">vipāko</hi>ti sadisaṃ <pb ed="M" n="2.0251"/> phalaṃ| <hi rend="bold">paraloke ṭhitassa ayaṃ loko natthī</hi>ti paraloke ṭhitassa kammunā laddhabbo ayaṃ loko na hoti| <hi rend="bold">idhaloke ṭhitassapi paraloko natthī</hi>ti idhaloke ṭhitassa kammunā laddhabbo paraloko na hoti| tattha kāraṇamāha <hi rend="bold">‘‘sabbe tattha tattheva ucchijjantī’’</hi>ti<pb ed="V" n="2.0233"/>| ime sattā yattha yattha bhavayonigatiādīsu ṭhitā tattha tattheva ucchijjanti nirudayavināsavasena vinassanti| <hi rend="bold">phalābhāvavasenā</hi>ti mātāpitūsu sammāpaṭipattimicchāpaṭipattīnaṃ phalassa abhāvavasena ‘‘natthi mātā, natthi pitā’’ti vadati, na mātāpitūnaṃ, nāpi tesu sammāpaṭipattimicchāpaṭipattīnaṃ abhāvavasena tesaṃ lokapaccakkhattā| bubbuḷakassa viya imesaṃ sattānaṃ uppādo nāma kevalova, na cavitvā āgamanapubbakoti dassanatthaṃ ‘‘natthi sattā opapātikā’’ti vuttanti āha <hi rend="bold">‘‘cavitvā upapajjanakasattā nāma natthīti vadatī’’</hi>ti| samaṇena nāma yāthāvato jānantena kassaci kiñci akathetvā saññatena bhavitabbaṃ, aññathā ahopurisikā nāma siyā, kiṃ paro parassa karissati, tathā attano sampādanassa kassaci avasaro eva natthi tattha tattheva ucchijjanatoti āha <hi rend="bold">‘‘ye imañca…pe.… pavedentī’’</hi>ti| <hi rend="bold">ettāvatā</hi>ti ‘‘natthi dinna’’ntiādinā byapadesena| <hi rend="bold">dasavatthukā</hi>ti paṭikkhipitabbāni dasa vatthūni etissāti dasavatthukā|</p>

<p rend="bodytext" n="441"><hi rend="paranum">441</hi><hi rend="dot">.</hi> <hi rend="bold">anabhijjhādayo</hi> heṭṭhā atthato pakāsitattā <hi rend="bold">uttānatthāyeva</hi>|</p>

<p rend="bodytext" n="442"><hi rend="paranum">442</hi><hi rend="dot">.</hi> saha byayati gacchatīti sahabyo, sahavattanako, tassa bhāvo <hi rend="bold">sahabyatā,</hi> sahapavattīti āha <hi rend="bold">‘‘sahabhāvaṃ upagaccheyya’’</hi>nti| brahmānaṃ kāyo samūhoti brahmakāyo, tappariyāpannatāya tattha gatāti <hi rend="bold">brahmakāyikā</hi>| kāmaṃ cetāya sabbassapi brahmanikāyassa samaññāya bhavitabbaṃ, ‘‘ābhāna’’ntiādinā pana dutiyajjhānabhūmikādīnaṃ upari gahitattā gobalībaddañāyena tadavasesānaṃ ayaṃ samaññāti āha <hi rend="bold">‘‘brahmakāyikānaṃ devānanti paṭhamajjhānabhūmidevāna’’</hi>nti| <hi rend="bold">ābhā nāma visuṃ</hi> devā <hi rend="bold">natthi,</hi> parittābhādīnaṃyeva pana ābhāvantatāsāmaññena ekajjhaṃ gahetvā pavattaṃ etaṃ adhivacanaṃ, yadidaṃ ‘‘ābhā’’ti yathā ‘‘brahmapārisajjabrahmapurohitamahābrahmānaṃ <pb ed="M" n="2.0252"/> brahmakāyikā’’ti| <hi rend="bold">parittābhānantiādi panā</hi>ti <hi rend="bold">ādi</hi>-saddena appamāṇābhānaṃ devānaṃ ābhassarānaṃ devānanti imaṃ pāḷiṃ saṅgaṇhāti| <hi rend="bold">ekato aggahetvā</hi>ti ābhāti vā, ekattakāyanānattasaññāti vā ekato aggahetvā| <hi rend="bold">tesaṃyevā</hi>ti ābhāti vuttadevānaṃyeva| <hi rend="bold">bhedato gahaṇa</hi>nti kāraṇassa hīnādibhedabhinnatādassanavasena parittābhādiggahaṇaṃ| <hi rend="bold">iti bhagavā āsavakkhayaṃ dassetvā</hi>ti evaṃ bhagavā dhammacariyaṃ, samacariyaṃ, vaṭṭanissitaṃ sugatigāmipaṭipadaṃ, vivaṭṭanissitaṃ āsavakkhayagāmipaṭipadaṃ katvā tibhavabhañjanato āsavakkhayaṃ dassetvā <hi rend="bold">arahattanikūṭena desanaṃ niṭṭhapesi</hi>|</p>

<p rend="bodytext"><hi rend="bold">idha ṭhatvā</hi>ti imasmiṃ dhammacariyāsamacariyāya niddese ṭhatvā| <hi rend="bold">devalokā samānetabbā</hi>ti chabbīsatipi <pb ed="V" n="2.0234"/> devalokā samodhānetabbā| <hi rend="bold">vīsati brahmalokā</hi>ti taṃtaṃbhavapariyāpannanikāyavasena vīsati brahmalokā, vīsati brahmanikāyāti attho| <hi rend="bold">dasakusalakammapathehī</hi>ti yathārahaṃ dasakusalakammapathehi kammūpanissayapaccayabhūtehi kevalaṃ upanissayabhūtehi ca <hi rend="bold">nibbatti dassitā</hi>|</p>

<p rend="bodytext"><hi rend="bold">tiṇṇaṃ sucaritāna</hi>nti tiṇṇaṃ kāmāvacarasucaritānaṃ| kāmāvacaraggahaṇañcettha manosucaritāpekkhāya| <hi rend="bold">vipākenevā</hi>ti iminā vipākuppādeneva nibbatti hoti, na upanissayatāmattenāti dasseti| <hi rend="bold">‘‘upanissayavasenā’’</hi>ti vuttamatthaṃ vivarituṃ <hi rend="bold">‘‘dasa kusalakammapathā hī’’</hi>tiādi vuttaṃ| <hi rend="bold">dutiyādīni bhāvetvā</hi>tiādīsupi ‘‘sīle patiṭṭhāyā’’ti padaṃ ānetvā sambandhitabbaṃ| kasmā panettha ‘‘upanissayavasenā’’ti vuttaṃ, nanu <hi rend="bold">paṭisambhidāmagge</hi> (paṭi. ma. 1.41) – ‘‘paṭhamena jhānena nīvaraṇānaṃ pahānaṃ sīlaṃ, veramaṇi sīlaṃ, cetanā sīlaṃ, saṃvaro sīlaṃ, avītikkamo sīla’’ntiādinā sabbesupi jhānesu sīlaṃ uddhaṭanti tassa vasena uparidevalokānampi vipākena nibbatti vattabbāti? na, tassa pariññāya desanattā, pariññāya desanatā cassa ‘‘yattha ca pahāna’’ntiādinā <hi rend="bold">visuddhimaggasaṃvaṇṇanāya</hi>ñca (visuddhi. mahāṭī. 2.837, 839) pakāsitā eva| tathā hi idhāpi ‘‘dasa kusalakammapathā hi sīla’’ntiādinā sīlassa rūpārūpabhavānaṃ upanissayatā vibhāvitā, na nibbattakatāya| kasmā panettha bhāvanālakkhaṇāya dhammacariyāya bhavavisese vibhajiyamāne asaññabhavo na gahitoti āha <hi rend="bold">‘‘asaññabhavo</hi> <pb ed="M" n="2.0253"/> <hi rend="bold">pana…pe.… na niddiṭṭho’’</hi>ti| bāhirakā hi ayathābhūtadassitāya asaññabhavaṃ bhavavippamokkhaṃ maññamānā tadupagajjhānaṃ bhāvetvā asaññesu nibbattanti| ayamettha saṅkhepo, yaṃ panettha vattabbaṃ, taṃ <hi rend="bold">brahmajālaṭṭhakathāyaṃ taṃsaṃvaṇṇanāya</hi>ñca (dī. ni. aṭṭha. 1.68-73; dī. ni. ṭī. 1.68-73) vuttanayeneva veditabbaṃ|</p>

<p rend="centre">sāleyyakasuttavaṇṇanāya līnatthappakāsanā samattā|</p>

</xml>