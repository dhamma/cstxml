<xml src="s0201t-m37.xml">

<p rend="subhead"><pgroup id="m37"/><readunit id="m37">7. cūḷataṇhāsaṅkhayasuttavaṇṇanā</readunit></p>

<p n="390"> <hi rend="bold">tatrā</hi>ti <pb ed="V" n="2.0203"/> tasmiṃ pubbārāmamigāramātupāsādānaṃ atthavibhāvane <hi rend="bold">ayaṃ</hi> idāni vuccamānā <hi rend="bold">anupubbī kathā| maṇīna</hi>nti ettha padumarāgamaṇīnaṃ adhippetattā āha <hi rend="bold">‘‘aññehi cā’’</hi>ti| tena indanīlādimaṇīnaṃ saṅgaho daṭṭhabbo| nīlapītalohitodātamañjiṭṭhapabhassarakabaravaṇṇavasena <hi rend="bold">sattavaṇṇehi</hi>|</p>

<p>taṇhā sabbaso khīyanti etthāti <hi rend="bold">taṇhāsaṅkhayo</hi> (a. ni. ṭī. 3.7.61), tasmiṃ| <hi rend="bold">taṇhāsaṅkhaye</hi>ti ca visaye idaṃ bhummanti āha <hi rend="bold">‘‘taṃ ārammaṇaṃ katvā’’</hi>ti| <hi rend="bold">vimuttacittatāyā</hi>ti sabbasaṃkilesehi vimuttacittatāya| aparabhāgapaṭipadā nāma ariyasaccābhisamayo, sā sāsanacārigocarā paccattaṃ veditabbatoti āha <hi rend="bold">‘‘pubbabhāgappaṭipadaṃ saṃkhittena desethāti pucchatī’’</hi>ti| akuppadhammatāya khayavayasaṅkhātaṃ antaṃ atītāti accantā, so eva aparihānasabhāvattā accantā niṭṭhā etassāti <hi rend="bold">accantaniṭṭho</hi>| tenāha <hi rend="bold">‘‘ekantaniṭṭho satataniṭṭhoti attho’’</hi>ti| na hi paṭividdhassa lokuttaradhammassa dassanaṃ kuppanaṃ nāma atthi| accantameva catūhi yogehi khemo etassa atthīti <hi rend="bold">accantayogakkhemī</hi>| maggabrahmacariyassa vusitattā, tassa ca aparihānasabhāvattā accantaṃ brahmacārīti <pb ed="M" n="2.0218"/> <hi rend="bold">accantabrahmacārī</hi>| tenāha <hi rend="bold">‘‘niccabrahmacārīti attho’’</hi>ti| <hi rend="bold">pariyosāna</hi>nti brahmacariyassa pariyosānaṃ|</p>

<p><hi rend="bold">vegāyatī</hi>ti turitāyati| <hi rend="bold">sallakkhesī</hi>ti cintesi, attanā yathā sutāya satthu desanāya anussaraṇavasena upadhāresi| <hi rend="bold">anuggaṇhitvāvā</hi>ti atthavinicchayavasena anuggahetvā eva| chasu dvāresu niyuttāti <hi rend="bold">chadvārikā,</hi> tehi|</p>

<p><hi rend="bold">pañcakkhandhā</hi>ti pañcupādānakkhandhā| sakkāyasabbañhi sandhāya idha <hi rend="bold">‘‘sabbe dhammā’’</hi>ti vuttaṃ vipassanāvisayassa adhippetattā, tasmā āyatanadhātuyopi taggatikā eva daṭṭhabbā| tenāha bhagavā ‘‘nālaṃ abhinivesāyā’’ti| <hi rend="bold">na yuttā abhinivesāya</hi> ‘‘etaṃ mama, eso me attā’’ti ajjhosānāya| ‘‘alameva nibbindituṃ alaṃ virajjitu’’ntiādīsu (dī. ni. 2.272; saṃ. ni. 2.124-125, 128, 134, 143) viya <hi rend="bold">alaṃ</hi>-saddo yuttatthopi hotīti āha <hi rend="bold">‘‘na yuttā’’</hi>ti| <hi rend="bold">sampajjantī</hi>ti bhavanti| yadipi ‘‘tatiyā, catutthī’’ti idaṃ visuddhidvayaṃ <pb ed="V" n="2.0204"/> abhiññāpaññā, tassā pana sappaccayanāmarūpadassanabhāvato, sati ca paccayapariggahe sappaccayattā (nāmarūpassa aniccatā, aniccaṃ dukkhaṃ, dukkhañca anattāti atthato) lakkhaṇattayaṃ supākaṭameva hotīti āha <hi rend="bold">‘‘aniccaṃ dukkhaṃ anattāti ñātapariññāya abhijānātī’’</hi>ti| <hi rend="bold">tatheva tīraṇapariññāyā</hi>ti iminā aniccādibhāvena nālaṃ abhinivesāyāti nāmarūpassa upasaṃharati, na abhiññāpaññānaṃ sambhāradhammānaṃ| purimāya hi atthato āpannalakkhaṇattayaṃ gaṇhāti salakkhaṇasallakkhaṇaparattā tassā, dutiyāya sarūpato tassā lakkhaṇattayāropanavasena sammasanabhāvato| ekacittakkhaṇikatāya abhinipātamattatāya ca <hi rend="bold">appamattakampi</hi>| rūpapariggahassa oḷārikabhāvato <hi rend="bold">arūpapariggahaṃ dasseti</hi>| dassento ca vedanāya āsannabhāvato, visesato sukhasārāgitāya, bhavassādagadhitamānasatāya ca <hi rend="bold">sakkassa vedanāvasena nibbattetvā dasseti</hi>|</p>

<p><hi rend="bold">uppādavayaṭṭhenā</hi>ti udayabbayasabhāvena uppajjitvā nirujjhanena| <hi rend="bold">aniccā</hi>ti addhu vā| aniccalakkhaṇaṃ aniccatā udayavayatā| <hi rend="bold">tasmā</hi>ti yasmā pañcannaṃ khandhānaṃ khayato vayato dassanañāṇaṃ aniccānupassanā, taṃsamaṅgī ca puggalo aniccānupassī<pb ed="M" n="2.0219"/>, tasmā| <hi rend="bold">khayavirāgo</hi>ti khayasaṅkhāto virāgo saṅkhārānaṃ palujjanā| yaṃ āgamma sabbaso saṅkhārehi virajjanā hoti, taṃ nibbānaṃ <hi rend="bold">accantavirāgo| nirodhānupassimhipī</hi>ti nirodhānupassipadepi| <hi rend="bold">‘‘eseva nayo’’</hi>ti abhidisitvā taṃ ekadesena vivaranto <hi rend="bold">‘‘nirodhopi hi…pe.… duvidhoyevā’’</hi>ti āha| sabbāsavasaṃvare vuttavossaggova idha ‘‘paṭinissaggo’’ti vuttoti dassento <hi rend="bold">‘‘paṭinissaggo vuccati vossaggo’’</hi>tiādimāha| <hi rend="bold">pariccāgavossaggo</hi> vipassanā| pakkhandanavasena appanato <hi rend="bold">pakkhandanavossaggo</hi> maggo aññassa tadabhāvato| <hi rend="bold">so</hi>ti maggo| <hi rend="bold">ārammaṇato</hi>ti kiccasādhanavasena ārammaṇakaraṇato| evañhi maggato aññesaṃ nibbānārammaṇānaṃ pakkhandanavossaggābhāvo siddho hoti| pariccajanena pakkhandanena cāti <hi rend="bold">dvīhipi vā kāraṇehi</hi>| sabbesaṃ khandhānaṃ vossajjanaṃ tappaṭibaddhasaṃkilesappahānena daṭṭhabbaṃ| <hi rend="bold">cittaṃ pakkhandatī</hi>ti maggasampayuttaṃ cittaṃ sandhāyāha| <hi rend="bold">ubhayampetaṃ</hi> vossajjanaṃ| <hi rend="bold">tadubhayasamaṅgī</hi>ti vipassanāsamaṅgī maggasamaṅgī ca| ‘‘aniccānupassanāya niccasaññaṃ pajahatī’’tiādivacanato (paṭi. ma. 1.52) yathā vipassanāya kilesānaṃ pariccāgapaṭinissaggo labbhati, evaṃ āyatiṃ tehi kilesehi uppādetabbakhandhānampi pariccāgapaṭinissaggo vattabbo, pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo, magge pana tadubhayampi ñāyāgatameva nippariyāyatova labbhamānattā| tenāha <hi rend="bold">‘‘tadubhayasamaṅgī puggalo’’</hi>tiādi|</p>

<p>pucchantassa <pb ed="V" n="2.0205"/> ajjhāsayavasena ‘‘na kiñci loke upādiyatī’’ti ettha kāmupādānavasena upādiyanaṃ paṭikkhipīyatīti āha <hi rend="bold">‘‘taṇhāvasena na upādiyatī’’</hi>ti| taṇhāvasena vā asati upādiyane diṭṭhivasena upādiyanaṃ anavakāsamevāti <hi rend="bold">‘‘taṇhāvasena’’</hi>icceva vuttaṃ| <hi rend="bold">na parāmasatī</hi>ti nādiyati, diṭṭhiparāmāsavasena vā ‘‘nicca’’ntiādinā <hi rend="bold">na parāmasati| saṃkhitteneva khippaṃ kathesī</hi>ti tassa ajjhāsayavasena papañcaṃ akatvā kathesi|</p>

<p n="391"> <hi rend="bold">abhisamāgantvā</hi>ti abhimukhañāṇena ñeyyaṃ samāgantvā yāthāvato viditvā| tenāha <hi rend="bold">‘‘jānitvā’’</hi>ti| <hi rend="bold">yathāparisaviññāpakattā</hi>ti yathāparisaṃ <pb ed="M" n="2.0220"/> dhammasampaṭiggāhikāya mahatiyā, appakāya vā parisāya anurūpameva viññāpanato| <hi rend="bold">pariyantaṃ na niccharatī</hi>ti na pavattati| <hi rend="bold">mā niratthakā agamāsī</hi>ti idaṃ dhammatāvasena vuttaṃ, na satthu ajjhāsayavasena| ekañhetaṃ satthu vacīghosassa aṭṭhasu aṅgesu, yadidaṃ parisapariyantatā| <hi rend="bold">chiddavivarokāso</hi>ti chiddabhūto, vivarabhūto vā okāsopi natthi, bhagavato saddāsavanakāraṇaṃ vuttameva| <hi rend="bold">tasmā</hi>ti yathāvuttakāraṇato|</p>

<p>pañca aṅgāni etassāti pañcaṅgaṃ, pañcaṅgaṃ eva <hi rend="bold">pañcaṅgikaṃ</hi>| mahatīādi vīṇāvisesopi ātatamevāti <hi rend="bold">‘‘cammapariyonaddhesū’’</hi>ti visesitaṃ| <hi rend="bold">ekatalaṃ</hi> kumbhathūṇadaddarādi| cammapariyonaddhaṃ hutvā tantibaddhaṃ <hi rend="bold">ātatavitataṃ</hi>| tenāha <hi rend="bold">‘‘tantibaddhapaṇavādī’’</hi>ti| gomukhīādīnampi ettheva saṅgaho daṭṭhabbo| <hi rend="bold">vaṃsādī</hi>ti <hi rend="bold">ādi</hi>-saddena saṅkhasiṅgādīnaṃ saṅgaho| <hi rend="bold">sammādī</hi>ti sammatāḷakaṃsatāḷasilāsalākatāḷādi| tattha <hi rend="bold">sammatāḷaṃ</hi> nāma daṇḍamayatāḷaṃ| <hi rend="bold">kaṃsatāḷaṃ</hi> lohamayaṃ| silāya ayopattena ca vādanatāḷaṃ <hi rend="bold">silāsalākatāḷaṃ| samappito</hi>ti sammā appito upeto| tenāha <hi rend="bold">‘‘upagato’’</hi>ti| upaṭṭhānavasena pañcahi tūriyasatehi upeto| evaṃbhūto ca yasmā tehi upaṭṭhito samannāgato nāma hoti, tasmā vuttaṃ <hi rend="bold">‘‘samaṅgībhūtoti tasseva vevacana’’</hi>nti| <hi rend="bold">paricāretī</hi>ti parito cāreti| kāni pana cāreti, kathaṃ vā cāretīti āha <hi rend="bold">‘‘sampattiṃ…pe.… cāretī’’</hi>ti| tattha <hi rend="bold">tato tato</hi>ti tasmiṃ tasmiṃ vādite tattha tattha ca vādakajane| <hi rend="bold">apanetvā</hi>ti vādakajane nisedhetvā| tenāha <hi rend="bold">‘‘nissaddāni kārāpetvā’’</hi>ti| <hi rend="bold">devacārikaṃ gacchatiyeva</hi> devatānaṃ manussānañca anukampāya| svāyamattho <hi rend="bold">vimānavatthūhi</hi> (vi. va. 1) dīpetabbo|</p>

<p n="392"> <hi rend="bold">appeva sakena karaṇīyenā</hi>ti mārisa, moggallāna, mayaṃ sakena karaṇīyena appeva bahukiccāpi na homa| <hi rend="bold">apica devānaṃyevā</hi>ti apica kho pana devānaṃyeva tāvatiṃsānaṃ karaṇīyena <pb ed="V" n="2.0206"/> visesato <pb ed="M" n="2.0221"/> bahukiccāti atthayojanā| bhummaṭṭhakadevatānampi keci aṭṭā sakkena vinicchitabbā hontīti āha <hi rend="bold">‘‘pathavito paṭṭhāyā’’</hi>ti| <hi rend="bold">niyamento</hi>ti avadhārento| taṃ pana karaṇīyaṃ sarūpato dassetuṃ <hi rend="bold">‘‘devānaṃ hī’’</hi>tiādi vuttaṃ| <hi rend="bold">tāsa</hi>nti devadhītudevaputtapādaparicārikānaṃ| <hi rend="bold">maṇḍanapasādhanakārikā</hi>ti maṇḍanapasādhanasaṃvidhāyikā| <hi rend="bold">aṭṭakaraṇaṃ natthi</hi> saṃsayasseva abhāvato|</p>

<p><hi rend="bold">ya</hi>nti savanuggahaṇādivasena suparicitampi yaṃ atthajātaṃ| <hi rend="bold">na dissati,</hi> paññācakkhuno sabbaso na paṭibhātīti attho| <hi rend="bold">kecī</hi>ti sārasamāsācariyā| <hi rend="bold">somanassasaṃvega</hi>nti somanassasamuṭṭhānaṃ saṃvegaṃ, na cittasantāsaṃ|</p>

<p><hi rend="bold">samupabyūḷho</hi>ti yujjhanavasena sahapatito samogāḷho| evaṃbhūto ca yasmā samūhavasena sampiṇḍito hoti, tasmā vuttaṃ <hi rend="bold">‘‘sannipatito rāsibhūto’’</hi>ti| <hi rend="bold">anantare attabhāve</hi>ti idaṃ dutiyaṃ sakkattabhāvaṃ tato anantarātītena sakkattabhāvena sakkattabhāvasāmaññato ekamiva katvā gahaṇavasena vuttaṃ, aññathā ‘‘tatiye attabhāve’’ti vattabbaṃ siyā| maghattabhāvo hi ito tatiyoti| atha vā yasmiṃ attabhāve so devāsurasaṅgāmo ahosi, tassa anantarattā maghattabhāvassa vuttaṃ <hi rend="bold">‘‘anantare attabhāve’’</hi>ti| sattānaṃ hitesitāya mātāpituupaṭṭhānādinā cariyāhi <hi rend="bold">bodhisattacariyā viyassa cariyā ahosi| satta vatapadānī</hi>ti satta vatakoṭṭhāse|</p>

<p><hi rend="bold">mahāpāna</hi>nti mahantaṃ surāpānaṃ| <hi rend="bold">gaṇḍapāna</hi>nti gaṇḍasurāpānaṃ, adhimattapānanti attho| <hi rend="bold">pariharamānā</hi>ti parivārentā| <hi rend="bold">vedikāpādā</hi>ti sinerussa pariyante vedikāparikkhepā| <hi rend="bold">pañcasu ṭhānesū</hi>ti pañcasu paribhaṇḍaṭṭhānesu nāgasenādīhi <hi rend="bold">ārakkhaṃ ṭhapesi</hi>|</p>

<p n="393"> <hi rend="bold">rāmaṇeyyaka</hi>nti ramaṇīyabhāvaṃ| <hi rend="bold">masāragallatthambhe</hi>ti kabaramaṇimaye thambhe| <hi rend="bold">suvaṇṇādimaye ghaṭake</hi>ti ‘‘rajatatthambhesu suvaṇṇamaye, suvaṇṇatthambhesu rajatamaye’’tiādinā suvaṇṇādimaye ghaṭake vāḷarūpakāni ca| pabāḷhaṃ mattoti <hi rend="bold">pamatto</hi>| tenāha <hi rend="bold">‘‘ativiya matto’’</hi>ti| <hi rend="bold">nāṭakaparivārenā</hi>ti accharāparivārena|</p>

<p><hi rend="bold">acchariyabbhuta</hi>nti <pb ed="M" n="2.0222"/> padadvayenapi vimhayanākārova vutto, tasmā sañjātaṃ acchariyabbhutaṃ vimhayanākāro etesanti <hi rend="bold">sañjātacchariyabbhutā,</hi> tathā pavattacittuppādā| acchariyabbhutahetukā sañjātā <pb ed="V" n="2.0207"/> tuṭṭhi etesanti <hi rend="bold">sañjātatuṭṭhino| saṃvigga</hi>nti sañjātasaṃvegaṃ| svāyaṃ saṃvego yasmā purimāvatthāya cittassa calanaṃ hoti, tasmā vuttaṃ <hi rend="bold">‘‘calita’’</hi>nti|</p>

<p n="394"> <hi rend="bold">tamaṃ vinodita</hi>nti pāṭihāriyadassanena ‘‘aho therassa iddhānubhāvo’’ti sammāpaṭipattiyaṃ sañjātabahumāno, īdisaṃ nāma sāsanaṃ labhitvāpi mayaṃ niratthakena bhogamadena sammattā bhavāmāti yoniso manasikāruppādanena sammohatamaṃ vinoditaṃ vidhamitaṃ| <hi rend="bold">ete</hi>ti mahāthero sakko cāti te dvepi samānabrahmacariyatāya <hi rend="bold">sabrahmacārino</hi>|</p>

<p n="395"> <hi rend="bold">paññātāna</hi>nti pākaṭānaṃ cātumahārāja-suyāma-santusita-paranimmitavasavattimahābrahmānaṃ aññataro, na yesaṃ kesañcīti adhippāyo| āraddhadhammavaseneva pariyosāpitattā <hi rend="bold">yathānusandhināva niṭṭhapesi</hi>|</p>

<p rend="centre">cūḷataṇhāsaṅkhayasuttavaṇṇanāya līnatthappakāsanā samattā|</p>

</xml>