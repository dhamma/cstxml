<xml src="s0201t-m7.xml">
<sutra id="m7"/>
<p rend="subhead">7. vatthasuttavaṇṇanā</p>

<p rend="bodytext" n="70"><hi rend="paranum">70</hi><hi rend="dot">.</hi> chādetabbaṃ <pb ed="V" n="1.0239"/> ṭhānaṃ vasati paṭicchādetīti <hi rend="bold">vatthaṃ</hi>| yaṃ samānaṃ viya na sabbaso minoti, mānassa pana samīpe, taṃ upamānaṃ| upamīyati etāyāti upamā, upamāya bodhakavacanaṃ <hi rend="bold">upamāvacanaṃ</hi>| <hi rend="bold">katthaci</hi> sutte| <hi rend="bold">attha</hi>nti upamiyatthaṃ| paṭhamaṃ upamaṃ vatvā tadanantaraṃ atthaṃ vatvā puna upamaṃ vadanto <hi rend="bold">‘‘upamāya atthaṃ parivāretvā dassetī’’</hi>ti vutto| <hi rend="bold">atthena upamaṃ parivāretvā</hi>ti etthāpi eseva nayo| idāni te cattāropi pakāre sutte āgatanayeneva dassento <hi rend="bold">‘‘seyyathāpissu, bhikkhave’’</hi>tiādimāha| tattha <hi rend="bold">dve agārā</hi>ti dve paṭivissakagharā| <hi rend="bold">sadvārā</hi>ti sammukhadvārā|</p>

<p rend="bodytext"><hi rend="bold">svāya</hi>nti so ayaṃ evaṃ upamādassanavasenapi nānānayenapi dhammadesako bhagavā| ekaccānaṃ veneyyānaṃ atthassa sukhāvabodho paṭhamaṃ upamādassane hetu, evaṃ paṭhamaṃ atthadassane, upamāya atthaparivāraṇe, atthena upamāparivāraṇe cā’’ti imamatthaṃ dasseti <hi rend="bold">‘‘esa nayo sabbatthā’’</hi>ti <pb ed="M" n="1.0269"/> iminā| <hi rend="bold">dhammadhātuyā</hi>ti sabbaññutaññāṇassa| tañhi dhammadhātupariyāpannattā yathāvuttadhamme ca sabbepi ñeyyadhamme ca padahati yathāsabhāvato bujjhati bodheti cāti dhātu, dhīyanti vā dhammā etāya sabbākārato ñāyanti ñāpiyanti cāti dhammadhātu| tassā pana suṭṭhu saccasampaṭivedhavasena laddhattā <hi rend="bold">suppaṭividdhattā</hi>ti, yadaggena vā ñeyyaṃ tāya suppaṭividdhaṃ, tadaggena sāpissa suppaṭividdhā evāti āha <hi rend="bold">‘‘suppaṭividdhattā’’</hi>ti|</p>

<p rend="bodytext">pakatipariyodātassa cittassa āgantukehi upakkilesehi upakkiliṭṭhabhāvadassanatthaṃ saṃkiliṭṭhavatthadassananti katvā vuttaṃ <hi rend="bold">‘‘pakatiparisuddhaṃ vattha’’</hi>nti| <hi rend="bold">rajādinā</hi>ti ettharajo nāma reṇu| <hi rend="bold">ādi</hi>-saddena aṇutajjāridhūmādikaṃ vatthassa aparisuddhikāraṇaṃ saṅgaṇhāti| sabbaso kilissati vinassati visuddhi etenāti saṃkileso, tena <hi rend="bold">saṃkilesena paṃsurajādinā saṃkiliṭṭhaṃ</hi> vaṇṇavināsanena vidūsitaṃ| <hi rend="bold">malaṃ</hi> masi| <hi rend="bold">jallikā</hi> vuccati loṇapaṭalādi chaviyā upari ṭhitaṃ sarīramalaṃ| <hi rend="bold">ādi</hi>saddena sarīrajallameva assukheḷasiṅghāṇikādikaṃ tadaññamalaṃ saṅgaṇhāti| <hi rend="bold">gahitattā</hi>ti pariyonandhanavasena gahitattā| rajanti sattā tenāti raṅgaṃ, raṅgameva <hi rend="bold">raṅgajātaṃ</hi> yathā kopameva kopajātaṃ| <hi rend="bold">upanāmeyyā</hi>ti pakkhipeyya| <hi rend="bold">nīlakatthāyā</hi>ti nīlavaṇṇatthāya| <hi rend="bold">palāsanīlādiketi ādi</hi>-saddena kāḷasāmādiṃ saṅgaṇhāti| haliddikakudhaselādike <hi rend="bold">pītakaraṅge</hi>| lākhāpattaṅgarasādike <pb ed="V" n="1.0240"/> <hi rend="bold">lohitakaraṅge</hi>| mahārajanaloddakandulādike <hi rend="bold">mandarattaraṅge</hi>| duṭṭhu rajitavaṇṇaṃ apabhassaraṃ| tenāha <hi rend="bold">‘‘aparisuddhavaṇṇamevassā’’</hi>ti| <hi rend="bold">īdisa</hi>nti durattavaṇṇaṃ| tasmiṃ vatthe raṅgajātaṃ sayaṃ suparisuddhaṃ samānaṃ kissa hetu kena rattavaṇṇaṃ aparisuddhaṃ hotīti raṅgajātassa niddosataṃ vadati| tenāha <hi rend="bold">‘‘yasmā panā’’</hi>tiādi|</p>

<p rend="bodytext">saṃkilesapakkhaṃ dassentena asaṃkiliṭṭhameva vatthaṃ udāharitabbanti pākaṭoyamattho, saṃkiliṭṭhavatthanidassanena pana ‘‘siyā nu kho aññopi koci viseso’’ti adhippāyena pucchati <hi rend="bold">‘‘kasmā panā’’</hi>tiādinā| itaro atthavisesoti dassento <hi rend="bold">‘‘vāyāmamahapphaladassanattha’’</hi>ntiādimāha| ettha ca saṃkiliṭṭhacittavisodhanavidhāne saṃkiliṭṭhavatthaṃ nidassatabbanti paṭiññā, vāyāmamahapphaladassanatthanti hetuattho| <hi rend="bold">yathā hī</hi>tiādi anvayattho| <hi rend="bold">na tattha jātikāḷake viyā</hi>tiādi byatirekattho| sadisūdāharaṇaṃ pana malaggahitakaṃsapātiādi daṭṭhabbaṃ| <hi rend="bold">evaṃ cittampī</hi>tiādi <pb ed="M" n="1.0270"/> opammatthassa upameyyupanayanaṃ| tattha <hi rend="bold">pakatiyā</hi>ti akittimena sabhāvena| tanti cittaṃ| sāmaññaggahaṇañcetaṃ cittabhāvāvisesato| tenāha <hi rend="bold">‘‘sakalepī’’</hi>ti| <hi rend="bold">paṇḍarameva</hi> na saṃkiliṭṭhaṃ saṃkilesehi asamannāgatabhāvato| nanu kiriyāmayacittehi vipākasantāne visesādhānaṃ labbhati, aññathā katavināsā katabbhāgamā āpajjeyyuṃ? kiñcāpi labbhati, tassa saṃkileso vaṭṭupanissayo, asuddhi vā na hoti, asaṃkileso vivaṭṭupanissayo, visuddhi vā na hoti eva| <hi rend="bold">upakkiliṭṭha</hi>nti panetaṃ upakkilesanārahassa cittassa vasena vuttaṃ, na vipākapabandhassa| tenāha <hi rend="bold">‘‘pabhassaramidaṃ bhikkhave citta’’</hi>nti, <hi rend="bold">‘‘paṇḍaramevā’’</hi>ti ca| <hi rend="bold">tañca kho</hi>ti pana sakasantatipariyāpannatāya nesaṃ kevalaṃ ekattanayavasena vuttaṃ, na vipākadhammānaṃ kilesāsamaṅgibhāvato| atha vā <hi rend="bold">upakkiliṭṭha</hi>nti iminā upakkilesahetu tattha vijjamānaṃ visesādhānamāha, na ‘‘saṃkiliṭṭhā dhammā’’tiādīsu (dha. sa. 77.dukamātikā) viya taṃsamaṅgitanti daṭṭhabbaṃ| <hi rend="bold">visodhiyamāna</hi>nti vipassanāpaññāya anukkamena sabbupakkilesehi vimociyamānaṃ| <hi rend="bold">sakkā</hi> aggamaggakkhaṇe <hi rend="bold">pabhassarataraṃ kātuṃ,</hi> yato na puna upakkilissati| <hi rend="bold">eva</hi>ntiādi vuttassevatthassa nigamanaṃ|</p>

<p rend="bodytext">duṭṭhagatiparipūraṇavasena paṭipajjanaṃ <hi rend="bold">paṭipatti</hi>| sā eva kilesadarathapariḷāhādivasena upāyāsadukkhā, kucchitā vā gati pavatti, duggatihetūti vā <hi rend="bold">duggati,</hi> duggatiyā pana paṭipattiyā gandhabbato, tassā vā nipphannabhāvato kucchito, dukkhā ca gatīti <hi rend="bold">duggati</hi>| <hi rend="bold">saṃkiliṭṭhacitto</hi>ti idaṃ tassā paṭipattiyā duggatibhāvadassanatthaṃ, na visesanatthaṃ| na hi asaṃkiliṭṭhacittassa pāṇaghātādivasena pavatti| <hi rend="bold">saṃkiliṭṭhacitto</hi>ti lābhāsāya sabbaso kiliṭṭhacitto<pb ed="V" n="1.0241"/>| <hi rend="bold">dūteyyapahiṇagamana</hi>nti dūteyyaṃ vuccati dutakammaṃ, gihīnaṃ paṇṇaṃ vā sāsanaṃ vā gahetvā tattha tattha gamanaṃ, pahiṇagamanaṃ gharāgharaṃ pesitassa khuddakagamanaṃ, dūteyyagamanaṃ pahiṇagamanañca gacchati| <hi rend="bold">vejjakamma</hi>nti ananuññāte ṭhāne lābhāsāya gahaṭṭhānaṃ bhesajjaṃ karoti| <hi rend="bold">saṅghabheda</hi>kathā parato āgamissati| <hi rend="bold">veḷudānādīhī</hi>ti veḷudānapattadānapupphadānādīhi micchājīvena <hi rend="bold">jīvikaṃ kappeti</hi>| <hi rend="bold">sakalampī</hi>ti ‘‘atthi anācāro, atthi agocaro’’tiādinā <hi rend="bold">vibhaṅge</hi> (vibha. 513, 514) āgataṃ sabbampi anācāraṃ agocarañca caraṇavasena paripūreti|</p>

<p rend="bodytext"><hi rend="bold">‘‘nirayampi</hi> <pb ed="M" n="1.0271"/> <hi rend="bold">…pe.… pettivisayampi gacchatī’’</hi>ti vatvā tattha pettivisayagamanaṃ dassento <hi rend="bold">‘‘samaṇayakkho nāma hotī’’</hi>tiādimāha|</p>

<p rend="bodytext">sukkapakkhe <hi rend="bold">parisuddha</hi>nti sabbaso visuddhaṃ asaṃkiliṭṭhaṃ| parisuddhattā eva <hi rend="bold">pariyodātaṃ,</hi> pabhassaranti attho| <hi rend="bold">surattavaṇṇamevassā</hi>ti suṭṭhu rattavaṇṇameva assa| <hi rend="bold">parisuddhavaṇṇamevassā</hi>ti nīlavaṇṇopissa parisuddho ca bhaveyyāti evamādiṃ sandhāyāha <hi rend="bold">‘‘kaṇhapakkhe vuttapaccanīkeneva veditabbā’’</hi>ti| <hi rend="bold">raṅgajāta</hi>ntiādi pana tattha vuttavaseneva veditabbaṃ| <hi rend="bold">paṭipattisugati</hi>ādīsu yaṃ vattabbaṃ, taṃ paṭipattiduggatiādīsu vuttavipariyāyena veditabbaṃ| <hi rend="bold">parisuddhacitto</hi>ti suddhāsayo| <hi rend="bold">dasa kusalakammapathe paripūretī</hi>ti idaṃ kaṇhapakkhe ‘‘dasa akusalakammapathe paripūretī’’ti vuttassa paṭipakkhadassanavasena vuttaṃ| yathā hi tattha abhijjhābyāpādamicchādiṭṭhiggahaṇena kammapathasaṃsandananayena kammapathaṃ appattāya ca agāriyassa tathārūpāya micchāpaṭipattiyā saṅgaho icchito, evaṃ idhāpi anabhijjhāabyāpādasammādiṭṭhiggahaṇena alobhādosāmohavasena pavattā agāriyassa sammāpaṭipatti saṅgahitāti daṭṭhabbaṃ, na kammapathappattāvāti| <hi rend="bold">manussamahantata</hi>nti jātirūpabhogādhipateyyādivasena manussesu mahantabhāvaṃ| dasahi ṭhānehi aññesaṃ devānaṃ abhibhavo <hi rend="bold">devamahantatā</hi>| paṭipatti sugatiyā bhājiyamānattā <hi rend="bold">‘‘anāgāmimaggaṃ bhāvetī’’</hi>ti tathā anāgāmibhāvanaṃ pāpetvā ṭhapitā| gahitaggahaṇena sukhānubhavaṭṭhānassa adhippetattā tadabhāvato asaññibhavaṃ anādiyanto <hi rend="bold">‘‘dasasu vā brahmabhavanesū’’</hi>tiādimāha|</p>

<p rend="bodytext" n="71"><hi rend="paranum">71</hi><hi rend="dot">.</hi> <hi rend="bold">sakabhaṇḍe chandarāgo</hi> abhijjhāyanaṭṭhena <hi rend="bold">abhijjhā,</hi> abhijjhāyanāti attho| <hi rend="bold">parabhaṇḍe chandarāgo</hi> visamaṃ lubbhatīti <hi rend="bold">visamalobho</hi>| evampi abhijjhāvisamalobhānaṃ viseso hotīti dassento <hi rend="bold">‘‘atha vā’’</hi>tiādimāha| tattha attano santakaṃ taṃsadisañca <hi rend="bold">yuttaṭṭhānaṃ</hi>| yaṃ yācitaṃ, appakasirena vā sakkā laddhuṃ, taṃ <hi rend="bold">pattaṭṭhānaṃ</hi>| paradāragarudārāti <hi rend="bold">ayuttaṭṭhānaṃ</hi>| yaṃ apatthaniyaṃ, yassa <pb ed="V" n="1.0242"/> vā patthanāya byasanaṃ āpajjati, taṃ <hi rend="bold">appattaṭṭhānaṃ</hi>| <hi rend="bold">thero</hi>ti <hi rend="bold">mahāsaṅgharakkhitatthero,</hi> yena <hi rend="bold">aṭṭhakathā</hi> potthakaṃ āropitā| so hi antevāsikesu sākacchantesu evamāha| sopi imasmiṃyeva sutte vinibbhogo na labbhati cittasaṃkilesassa adhippetattā| tenāha <hi rend="bold">‘‘yutte vā’’</hi>tiādi| ayonisomanasikāravasena <pb ed="M" n="1.0272"/> uppajjanato sampatti āyatiñca dukkhasseva uppādanato <hi rend="bold">na koci lobho avisamo nāma</hi>| <hi rend="bold">abhijjhāyanaṭṭhenā</hi>ti yassa kassaci ārammaṇassa yuttassa ayuttassa appattassa ca abhijjāyanavasena abhipatthanāvasena ca pavattā taṇhā <hi rend="bold">abhijjhā</hi>ti lobhato nibbisesanti dasseti| tenāha <hi rend="bold">‘‘ekatthametaṃ byañjanameva nāna’’</hi>nti| <hi rend="bold">dūsetī</hi>ti sabhāvasantaṃ asaṃkilesaṃ vināseti avisuddhaṃ karoti| tenāha <hi rend="bold">‘‘obhāsituṃ na detī’’</hi>ti| ‘‘ime sattā ucchijjantu vinassantū’’ti sattesu byāpajjanākārappavattiyā <hi rend="bold">byāpādo navavidhāghātavatthusambhavo</hi> vutto| kodho pana saṅkhāresupi pavattanato dasavidhāghātavatthusambhavo vutto| ubhayampi paṭighameva, pavattanānattato bhinditvā vutto| kujjhanavaseneva <hi rend="bold">cittapariyonandhano</hi> ‘‘akkocchi maṃ avadhi ma’’ntiādinā|</p>

<p rend="bodytext">suṭṭhu kataṃ karaṇaṃ <hi rend="bold">sukataṃ,</hi> tassa pubbakāritālakkhaṇassa guṇassa <hi rend="bold">vināsano</hi> udakapuñchaniyā viya sarīrānugataṃ udakaṃ puñchanto <hi rend="bold">makkho</hi>| tathā hi so paresaṃ guṇānaṃ makkhanaṭṭhena ‘‘makkho’’ti vuccati| idāni <hi rend="bold">anagāriyassa vā</hi>tiādinā saṅkhepena vuttatthaṃ vitthārena dassetuṃ <hi rend="bold">‘‘anagāriyopī’’</hi>tiādi vuttaṃ| nisinnakathāparikathādivasena dhammassa kathā dhammakathānayo, ekattādidhammanīti eva vā| pakaraṇaṃ satta pakaraṇāni, tattha kosallaṃ <hi rend="bold">dhammakathānayapakaraṇakosallaṃ</hi>| <hi rend="bold">ādi</hi>-saddena vinayakkame catūsu mahānikāyesu ca kosallaṃ saṅgaṇhāti| <hi rend="bold">acittīkato</hi>ti cittīkārarahito| <hi rend="bold">yathā cāya</hi>nti iminā yathāyaṃ makkho cittaṃ dūseti, evaṃ paḷāsopi cittaṃ dūseti, tasmā upakkilesoti dasseti| <hi rend="bold">aniyatā gati niyāmokkamanābhāvato| ādi</hi>-saddena ‘‘rattaññū cirapabbajite puggale ajjhottharitvā ‘tvampi imasmiṃ sāsane pabbajito, ahampi pabbajito, tvampi sīlamatte ṭhito ahampī’ti’’ evamādīnaṃ saṅgaho| <hi rend="bold">yugaggāhagāhī</hi>ti ‘‘tava vā mama vā ko viseso’’ti asamampi samaṃ katvā samadhuraggāhagaṇhanako| <hi rend="bold">khīyanā</hi> usūyanā| attano sampattiyā nigūhanaṃ tassa parehi sādhāraṇabhāvāsahanena hotīti <hi rend="bold">‘‘parehi sādhāraṇabhāvaṃ asahamānaṃ’’</hi>icceva vuttaṃ| kāraṇe hi gahite phalampi gahitameva hotīti| aññathā attano pavedanakapuggalo <hi rend="bold">kerāṭiko,</hi> ‘‘nekatikavāṇijo’’tipi vadanti| sappamukhā <pb ed="M" n="1.0273"/> macchavālā ekā macchajāti āyatanamaccho| tenāha <hi rend="bold">‘‘āyatanamaccho nāmā’’</hi>tiādi| <hi rend="bold">baddhacaro</hi>ti antevāsī|</p>

<p rend="bodytext">sabbaso <pb ed="V" n="1.0243"/> amadditasabhāvena vā tabharitabhattasadisassa thaddhabhāvassa anonamitadaṇḍasadisatāya paggahitasiranivātavuttikārassa ca karaṇato <hi rend="bold">vā tabharita…pe.… karaṇo| taduttarikaraṇo</hi>ti yaṃ yena kataṃ duccaritaṃ vā sucaritaṃ vā, taduttari, tassa dviguṇaṃ vā karaṇo| attano maṇḍanādiatthaṃ <hi rend="bold">parena kataṃ alaṅkārādiṃ</hi>| <hi rend="bold">pariyāpuṇāti vā katheti vā</hi> attano balānurūpaṃ| kāmaṃ nikāyadvayaggahaṇādivasena pavatto sevitabbamāno eva, tathāpissa saṃkilesapakkhattā vuttaṃ <hi rend="bold">‘‘mānaṃ anissāyā’’</hi>ti|</p>

<p rend="bodytext"><hi rend="bold">uṇṇativasenā</hi>ti ‘‘seyyohamasmī’’tiādinā cittassa paggahaṇavasena| pubbe kenaci attānaṃ sadisaṃ katvā pacchā tato adhikato dahanato uppajjanako <hi rend="bold">atimāno</hi>| <hi rend="bold">madaggahaṇākāro</hi> jātiādiṃ paṭicca majjanākāro, sopi atthato māno eva| <hi rend="bold">pamādo</hi> tathāpavatto cittuppādo|</p>

<p rend="bodytext"><hi rend="bold">tasmā lobhamādiṃ katvā dassetī</hi>ti lobhassa ādito gahaṇe kāraṇaṃ vibhāvetukāmo pucchati| <hi rend="bold">paṭhamuppattito</hi>ti tattha tattha bhave sabbapaṭhamaṃ uppajjanato| sattānañhi yathādhigataṃ jhānādivisesaṃ ārabbha paccavekkhaṇā viya yathāladdhaṃ upapatibhavaṃ ārabbha nikanti eva| tenāha <hi rend="bold">‘‘sabbasattāna’’</hi>ntiādi| <hi rend="bold">yathāsambhavaṃ itare</hi>ti itare byāpādādayo yathāpaccayaṃ uppajjanti, lobhassa viya ādito asukassa anantaraṃ asukoti vā na nesaṃ niyamo atthīti attho| kiṃ pana ete soḷaseva cittassa upakkilesā, udāhu aññepi santīti anuyogaṃ sandhāya aññepi santīti dassento <hi rend="bold">‘‘na ca ete’’</hi>tiādimāha| yadi evaṃ kasmā ettakā eva idha vuttāti| nayadassanavasenāti dassento āha <hi rend="bold">‘‘etena pana…pe.… veditabbā’’</hi>ti| tena thinamiddhuddhaccakukkucca-vicikicchā-attukkaṃsana-paravabbhanachambhitattā- bhīrukatā-ahirikānottappa-atticchatā-pāpicchatā-mahicchatādayo saṅgahitāti veditabbaṃ|</p>

<p rend="bodytext" n="72"><hi rend="paranum">72</hi><hi rend="dot">.</hi> <hi rend="bold">saṃkilesaṃ</hi> <pb ed="M" n="1.0274"/> <hi rend="bold">dassetvā</hi>ti saṃkiliṭṭhavattanidassanena saṅkhepena vuttaṃ saṃkilesaṃ vibhāgena dassetvā| <hi rend="bold">vodānaṃ dassento</hi>ti etthāpi eseva nayo| <hi rend="bold">evaṃ jānitvā</hi>ti ‘‘abhijjhā visamalobho ekanteneva cittassa uppakkileso’’ti sabhāvato samudayato nirodhato nirodhūpāyato ca pubbabhāgapaññāya ceva heṭṭhimamaggadvayapaññāya ca jānitvā| <hi rend="bold">pajahatī</hi>ti ettha accantappahānameva adhippetanti dassento <hi rend="bold">‘‘samucchedappahānavasena ariyamaggena pajahatī’’</hi>ti āha| <hi rend="bold">ariyamaggenā</hi>ti anāgāmimaggena| tena hi pahānaṃ idha sabbavāresu adhippetaṃ| <hi rend="bold">kilesapaṭipāṭi</hi> idha kilesānaṃ desanākkamo| <hi rend="bold">maggapaṭipāṭi</hi>pana catunnaṃ ariyamaggānaṃ desanākkamopi tāya desanāya paṭipajjanakkamopi <pb ed="V" n="1.0244"/> tāya paṭipattiyā uppattikkamopi| tattha ye ye kilesā yena yena maggena pahīyanti, maggapaṭipāṭiṃ anoloketvā tesaṃ tesaṃ kilesānaṃ tena tena maggena pahānadassanaṃ kilesapaṭipāṭi na kilesānaṃ uppattikkamo idha desanākkamo cāti dassento <hi rend="bold">‘‘abhijjhā visamalobho’’</hi>tiādimāha| yena yena pana maggena ye ye kilesā pahīyanti maggānupubbiyā, tena tena maggena tesaṃ tesaṃ kilesānaṃ pahānadassanaṃ maggapaṭipāṭiyā pahānadassananti dassento <hi rend="bold">‘‘sotāpattimaggenā’’</hi>tiādimāha|</p>

<p rend="bodytext"><hi rend="bold">imasmiṃ pana ṭhāne</hi>ti ‘‘sa kho so, bhikkhave, bhikkhū’’tiādinā āgato imasmiṃ pahānavāre| <hi rend="bold">ime kilesā</hi>ti ime yathāvuttā kilesā| <hi rend="bold">sotāpattimaggavajjhā vā hontu sesamaggavajjhā vā</hi>heṭṭhā dassitamaggapaṭipāṭivasena| tattha pana ye tatiyamaggavajjhā, tesaṃ anāgāmimaggeneva pahāne vattabbaṃ natthi, yesaṃ panettha heṭṭhimamaggavajjhānaṃ idha saṅgahe kāraṇaṃ pacchā vattukāmena aggamaggavajjhānaṃ anādiyitvā kasmā tatiyamaggavajjhānameva gahaṇaṃ katanti āha <hi rend="bold">‘‘ayamettha paveṇimaggāgato sambhavo’’</hi>ti, ayaṃ imassa suttassa etasmiṃ ṭhāne ācariyapaveṇiyā kathāmaggo tato āgato atthasambhavo atthatatvanti attho| tattha heṭṭhimamaggavajjhānaṃ idha saṅgahe kāraṇaṃ pacchā vattukāmo aggamaggavajjhānaṃ aggahaṇe yuttiṃ dassento <hi rend="bold">‘‘so cā’’</hi>tiādimāha| <hi rend="bold">tenā</hi>ti catutthamaggena| <hi rend="bold">sesāna</hi>nti byāpādādīnaṃ<pb ed="M" n="1.0275"/>| <hi rend="bold">yepī</hi>ti makkhādike sandhāyāha| <hi rend="bold">taṃsamuṭṭhāpakacittāna</hi>nti tesaṃ makkhādīnaṃ samuṭṭhāpakacittuppādānaṃ| tattha makkha-paḷāsa-issā-macchariya-samuṭṭhāpakaṃ paṭighadvayacittaṃ, visesato pañcakāmaguṇalobhena saṭho māyāvī ca hoti, pañcakāmaguṇikarāgo ca anāgāmimaggeneva niravasesato pahīyati, tasmā vuttaṃ <hi rend="bold">‘‘taṃsamuṭṭhāpakacittānaṃ appahīnattā’’</hi>ti| tepi suppahīnā hontīti sambandho| <hi rend="bold">ta</hi>nti paṭhamamaggeneva pahānaṃ <hi rend="bold">pubbāparena na sandhiyati</hi> ‘‘yathodhi kho’’ti ettha odhivacanassa maggattayavācakattā| ratanattaye aveccappasādo nāma ariyakantasīlaṃ viya sotāpannassa aṅgāni, te ca pahānato pacchā niddiṭṭhā, tasmā idha vuttappahānaṃ vikkhambhanapahānamevāti keci vadanti| <hi rend="bold">tesaṃ icchāmattameva</hi> yathāvuttapahānasseva vasena aveccappasādānaṃ odhiso pahānassa vibhāvitattā, svāyamattho heṭṭhā yuttitopi pakāsitoyeva|</p>

<p rend="bodytext" n="74"><hi rend="paranum">74</hi><hi rend="dot">.</hi> <hi rend="bold">ekamekena padena yojetabbaṃ,</hi> yato ekamekassapi upakkilesassa sabhāvādito dassanaṃ niyyānamukhaṃ hoti, tathā ceva heṭṭhā saṃvaṇṇitaṃ| anāgāmimaggavasena pahānaṃ vatvā pasādassa uddhaṭattā vuttaṃ <hi rend="bold">‘‘anāgāmimaggena lokuttarappasādo āgato’’</hi>ti| yadi evaṃ kasmā ‘‘lokiyo uppajjatī’’ti vuttanti? ‘‘itipi so bhagavā’’tiādinayappavattassa lokiyattā| nibbānārammaṇo <pb ed="V" n="1.0245"/> eva hi lokuttaro pasādo| ‘‘itipi so bhagavā’’tiādivacanena lokiyaṃ, aveccappasādavacanena lokuttaranti <hi rend="bold">lokiyalokuttaramissakaṃ pasādaṃ dassento</hi>| avecca ratanattayaguṇe yāthāvato ñatvā pasādo <hi rend="bold">aveccappasādo</hi>| so pana yasmā maggenāgatattā kenaci akampaniyo appadhaṃsiyo ca hoti, tasmā vuttaṃ <hi rend="bold">‘‘acalena accutenā’’</hi>ti| tattha lokuttaro sabbaso buddhaguṇādīsu sammohaṃ viddhaṃsento tattha kiccato pavattati, itaro ārammaṇavasena te ārabbha| <hi rend="bold">taṃ vidhi</hi>nti taṃ tassa uppannappakāraṃ| <hi rend="bold">anussatiṭṭhānānī</hi>ti anussatikammaṭṭhānāni|</p>

<p rend="bodytext" n="75"><hi rend="paranum">75</hi><hi rend="dot">.</hi> <hi rend="bold">somanassādī</hi>ti <hi rend="bold">ādi</hi>-saddena ñāṇādīni saṅgaṇhāti| corānaṃ abhiṇhaṃ sañcaraṇaṭṭhānatāya <hi rend="bold">paccanta</hi>ggahaṇaṃ| <hi rend="bold">paccavekkhato</hi>ti ‘‘asukasmiñca ṭhāne ime cime corā evañca evañca vināsitā’’ti paccavekkhato <hi rend="bold">rañño viya</hi>|</p>

<p rend="bodytext">yo <pb ed="M" n="1.0276"/> yo odhi <hi rend="bold">yathodhi</hi>| yathā-saddo byāpanicchāyaṃ, kho saddo avadhāraṇeti dassento <hi rend="bold">‘‘sakasakodhivasena cattameva hotī’’</hi>tiādimāha| tena ‘‘vanta’’ntiādīsupi avadhāretabbanti dasseti| <hi rend="bold">sakasakodhivasenā</hi>ti saṅkhepato vuttamatthaṃ vivarituṃ <hi rend="bold">‘‘dve odhī’’</hi>tiādi āraddhaṃ| tattha <hi rend="bold">yaṃmaggavajjhā</hi>ti yena maggena anavasesato pahātabbā| anavasesappahānavasena hi taṃtaṃmaggavajjhānaṃ kilesānaṃ tadaññamaggavajjhehi asammissatā, aññathā ye sakasakodhivasena uparimaggavajjhā, te heṭṭhimamaggehi pahīnāpāyagamanīyādisabhāvā eva tehi pahīyantīti pahānavasena sammissā siyuṃ| <hi rend="bold">tena teyeva pahīnā hontī</hi>ti etthāpi eseva nayo| <hi rend="bold">tatuttaripī</hi>ti tato pahānanimittasomanassuppattito uddhampi| paṭipakkhesu odhiso pavattikiccattā <hi rend="bold">odhīti heṭṭhā tayo maggā vuccanti</hi>| <hi rend="bold">te hī</hi>tiādi vuttassevatthassa vivaraṇaṃ| <hi rend="bold">imassa bhikkhuno</hi>ti anāgāmiṃ sandhāyāha| tena vuttaṃ <hi rend="bold">‘‘heṭṭhāmaggattayena catta’’</hi>nti|</p>

<p rend="bodytext">keci cattampi gaṇhanti, nayidamevanti dassanatthaṃ <hi rend="bold">‘‘vanta’’</hi>nti vuttaṃ| na hi yaṃ yena vantaṃ, so puna taṃ ādiyati| tenāha <hi rend="bold">‘‘anādiyanabhāvadassanavasenā’’</hi>ti| vantampi kiñci sasantatilaggaṃ siyā, nayidamevanti dassanatthaṃ <hi rend="bold">‘‘mutta’’</hi>nti vuttaṃ| tenāha <hi rend="bold">‘‘santatito vinimocanavasenā’’</hi>ti| muttampi kiñci muttabandhanā viya phalaṃ kuhiñci tiṭṭhati, na evamidanti dassanatthaṃ <hi rend="bold">‘‘pahīna’’</hi>nti vuttaṃ| tenāha <hi rend="bold">‘‘kvaci anavaṭṭhānadassanavasenā’’</hi>ti| yathā kiñci dunnissaṭṭhaṃ puna ādāya sammadeva nissaṭṭhaṃ paṭinissaṭṭhanti vuccati, evaṃ vipassanāya nissaṭṭhaṃ ādinnasadisaṃ maggena pahīnaṃ paṭinissaṭṭhaṃ nāma hotīti dassanatthaṃ <hi rend="bold">‘‘paṭinissaṭṭha’’</hi>nti vuttaṃ| tenāha <hi rend="bold">‘‘ādinnapubbassa paṭinissaggadassanavasenā’’</hi>ti| na kāpurisena viya parammukhena nissaṭṭhaṃ<pb ed="V" n="1.0246"/>, atha kho abhimukheneva nissaṭṭhanti dassanatthaṃ <hi rend="bold">‘‘paṭinissaṭṭha’’</hi>nti vuttaṃ| tenāha <hi rend="bold">‘‘paṭimukhaṃ vā’’</hi>tiādi| <hi rend="bold">upagantabbato</hi>ti attano hitasukhaṃ paccāsīsantena ekantena adhigantabbato| <hi rend="bold">dhāraṇato</hi>ti taṃsamaṅgīnaṃ apāyapātato sandhāraṇena| <hi rend="bold">gantho</hi> <hi rend="bold">‘‘vedo’’ti vuccati</hi> ‘‘vidanti etenā’’ti, vedehi ñāṇehi gato paṭipannoti <hi rend="bold">vedagū</hi>| <hi rend="bold">abhijaññā</hi>ti jāneyya| <hi rend="bold">vedajātā</hi>ti uppannasomanassā| <hi rend="bold">ñāṇaṃ ‘‘vedo’’ti vuccati</hi> ‘‘veditabbaṃ vedetī’’ti| <hi rend="bold">somanassaṃ ‘‘vedo’’ti vuccati</hi> ārammaṇarasaṃ vindati anubhavatīti|</p>

<p rend="bodytext"><hi rend="bold">uppanna</hi>nti <pb ed="M" n="1.0277"/> aveccappasādaṃ nissāya uppannaṃ| <hi rend="bold">vuttappakārameva veda</hi>nti ‘‘somanassaṃ somanassamayañāṇañcā’’ti evaṃ vuttappakārameva| <hi rend="bold">atthaveda</hi>nti atthe hetuphale vedaṃ| <hi rend="bold">dhammaveda</hi>nti dhamme hetumhi vedaṃ| tenāha <hi rend="bold">‘‘aveccappasādassa hetu’’</hi>ntiādi| idha dhammatthasaddā hetuphalapariyāyāti imamatthaṃ pāḷiyā eva dassetuṃ <hi rend="bold">‘‘vuttañheta’’</hi>ntiādi vuttaṃ| <hi rend="bold">tameva atthañca dhammañcā</hi>ti attho dhammoti ca vuttaṃ aveccappasādanimittaṃ yathāvuttaṃ kilesappahānañca| <hi rend="bold">atthadhammānisaṃsabhūtaṃ veda</hi>nti yathāvuttatthadhammānisaṃsabhūtaṃ somanassamayañāṇasaṅkhātaṃ vedañca| <hi rend="bold">pāmojja</hi>nti taruṇapītiṃ āha| <hi rend="bold">paccavekkhaṇākārappavattenā</hi>ti etena paccavekkhaṇā evettha anavajjasabhāvatāya dhammoti vuttoti daṭṭhabbaṃ| <hi rend="bold">pīti jāyatī</hi>ti parappaccayaṃ balavapītimāha| <hi rend="bold">pīṇitamanassā</hi>ti passaddhiāvahehi uḷārehi pītivegehi tittacittassa| <hi rend="bold">kāyo</hi>ti nāmakāyo| <hi rend="bold">vūpasantadaratho</hi>ti kilesapariḷāhānaṃ dūrībhāvena suṭṭhu upasantadaratho| paccavekkhaṇahetukaṃ cittassa samādhānaṃ idha adhippetanti āha <hi rend="bold">‘‘appitaṃ viya acalaṃ tiṭṭhatī’’</hi>ti|</p>

<p rend="bodytext" n="76"><hi rend="paranum">76</hi><hi rend="dot">.</hi> kāmaṃ ‘‘buddhe aveccappasādena samannāgatomhi, dhamme saṅghe aveccappasādena samannāgatomhī’’ti idampi tassā paccavekkhaṇāya pavattiākārapakāsanameva, idaṃ pana visesato ratanattaye uppannasomanassādippakāsanapadaṃ| ‘‘yathodhi kho panā’’ti idampi savisesaṃ paccavekkhaṇākārappakāsanapadanti adhippāyena <hi rend="bold">‘‘idāni yathodhi…pe.… pakāsetvā’’</hi>ti vuttaṃ| cattāropi pana vārā paccavekkhaṇākārappakāsanavasena ceva somanassādiānisaṃsadassanavasena ca vuttāti sakkā viññātuṃ ubhayatthāpi ubhayassa vuttattā| yadipi ariyamaggo ekacittakkhaṇiko na puna uppajjati, paṭipakkhassa pana tena suppahīnattā taṃsamaṅgī aparihānadhammo taṃsīlādibhāveneva vuccatīti āha <hi rend="bold">‘‘tassa anāgāmimaggasampayuttaṃ sīlakkhandhaṃ dassetī’’</hi>tiādi| ‘‘evaṃdhammā te bhagavanto ahesu’’ntiādīsu (dī. ni. 2.13; ma. ni. 3.197-198; saṃ. ni. 5.378) viya idha dhamma-saddo samādhipariyāyoti āha <hi rend="bold">‘‘samādhikkhandhaṃ paññākkhandhañca dassetī’’</hi>ti| tathā hi so sampayuttadhamme ekārammaṇe avikkhipamāne <pb ed="V" n="1.0247"/> avippakiṇṇe avisaṭe katvā samaṃ, sammā ca ādahanto tathā te dhāretīti ca vattabbataṃ arahatīti <pb ed="M" n="1.0278"/> dhammoti ca vuccati| <hi rend="bold">anekarūpāna</hi>nti anekappakārānaṃ| antarāyo nāma appaṭiladdhassa vā alabbhanavasena, paṭiladdhassa vā parihānavasena, tadubhayampi idha natthīti dassento <hi rend="bold">‘‘maggassa vā’’</hi>tiādimāha| <hi rend="bold">nevassa taṃ hoti antarāyāyā</hi>ti tassa anāgāmino piṇḍapātabhojanaṃ neva hoti antarāyāya ukkaṃsagatāya paccavekkhaṇāya paccavekkhitvā paribhuñjanato| tañcassā ukkaṃsagamanaṃ hatapaṭipakkhattāti dassento <hi rend="bold">‘‘maggena visuddhacittattā’’</hi>ti āha|</p>

<p rend="bodytext"><hi rend="bold">etthā</hi>ti etasmiṃ antarāyābhāve| <hi rend="bold">etadeva</hi> visuddhacittattameva <hi rend="bold">kāraṇaṃ</hi>| ettha ca ‘‘nevassa taṃ hoti antarāyāyā’’ti iminā heṭṭhā vuttappahānaṃ anāgāmimaggenevāti siddhaṃ hoti| anāgāmino hi sabbaso kāmarāgo pahīno hoti, rasataṇhāya abhāvato tādisapiṇḍapātaparibhogo aggamaggādhigame kathañcipi antarāyāya na hotīti| ‘‘seyyathāpi, bhikkhave, vattha’’nti vadanto bhagavāādimhi attanā upanītavatthūpamaṃ anusandheti| udakassa acchabhāvo paṅkasevālapaṇakādimalābhāvena pasannatāya, tabbipariyāyato bahalatāti āha <hi rend="bold">‘‘acchanti vippasanna’’</hi>nti| vaṇṇanibhāya vigatasaṃkilesatāya samujjalanaṃ pabhassaratāya vatthassa, taṃ pariyodātanti vattabbataṃ labhatīti āha <hi rend="bold">‘‘pariyodātaṃ pabhassaratāyā’’</hi>ti| <hi rend="bold">ukkaṃ bandheyyā</hi>ti aṅgārakapallaṃ yathā dārughaṭikaṅgārādikena na bhijjati, evaṃ tanumattikālepādinā bandheyya| meghapaṭalato verambhavātadhārāsaṅghaṭṭanato vijjutā viya kevalaṃ vātadhārāsaṅghaṭṭanajanitā pabhā ukkāpabhā, sā pana yasmā dvinnaṃ vātadhārānaṃ vegasambhūtasaṅghaṭṭanahetukā, tasmā kāraṇavasena <hi rend="bold">‘‘vātavego ukkā’’</hi>ti vuttaṃ|</p>

<p rend="bodytext" n="77"><hi rend="paranum">77</hi><hi rend="dot">.</hi> <hi rend="bold">yathānusandhivasenā</hi>tiādimhi uṭṭhitadesanāya anurūpā anusandhi yathānusandhi, tassā vasena| byatirekadassanaṃ viya hi sādhetabbassa ādimhi uṭṭhitadesanāya paṭipakkhadassanampi anurūpadesanāva sammadeva patiṭṭhāpanabhāvato, yathā taṃ āvattahārayojanāyaṃ visabhāgadhammāvattanti daṭṭhabbaṃ| <hi rend="bold">‘‘yathānusandhivasena desanā āgatā’’</hi>ti saṅkhepato vuttamatthaṃ vitthārento tappasaṅgena itarepi anusandhī dassetuṃ <hi rend="bold">‘‘tayo hī’’</hi>tiādimāha| <hi rend="bold">bahiddhā</hi>ti bāhiresu vatthūsu| <hi rend="bold">asati paritassanā</hi>ti taṇhādiṭṭhiparitassanābhāvo| <hi rend="bold">vissajjitasuttavasenā</hi>ti ‘‘idha bhikkhu ekaccassā’’tiādinā <pb ed="M" n="1.0279"/> (ma. ni. 1.242) vissajjitasuttavasena| <hi rend="bold">yena dhammenā</hi>ti sīlādivodānadhammesu akkhantiyādisaṃkilesadhammesu ca yena yena dhammena| <hi rend="bold">cha abhiññā āgatā</hi>ti iminā ‘‘anurūpadhammavasena vā’’ti vuttavikappaṃ dasseti, sesehi ‘‘paṭipakkhavasena vā’’ti <pb ed="V" n="1.0248"/> vuttavikappaṃ| akkhantiyā hi kakacūpamovādo (ma. ni. 1.222) paṭipakkho, tathā diṭṭhiyā ‘‘netaṃ mama, nesohamasmi, na meso attā’’ti evaṃ paṭibhāgā suññatākārena| sesadvayepi eseva nayo| ‘‘citte saṃkiliṭṭhe duggati pāṭikaṅkhā’’ti (ma. ni. 1.70) heṭṭhā kilesadesanā āgatā| <hi rend="bold">sabbo</hi>ti anavaseso| <hi rend="bold">sabbākārenā</hi>ti ādīnavānisaṃsapaccavekkhaṇapuggaladosajānanādinā sabbappakārena|</p>

<p rend="bodytext" n="78"><hi rend="paranum">78</hi><hi rend="dot">.</hi> ‘‘mettā bhāvetabbā byāpādassa pahānāyā’’tiādivacanato (a. ni. 9.1) mettādayo byāpādavihesāratirāgānaṃ paṭipakkhā| yasmā ‘‘so atthī’’tiādinā bhagavatā anāgāmino aggamaggādhigamanaṃ catusaccakammaṭṭhānaṃ matthakaṃ pāpetvā kathitaṃ, tasmā taṃ dassento <hi rend="bold">‘‘idānissā’’</hi>tiādimāha|</p>

<p rend="bodytext"><hi rend="bold">brahmavihāradhamme</hi>ti brahmavihāre ceva brahmavihārasahagatadhamme ca| tenāha <hi rend="bold">‘‘nāmavasenā’’</hi>ti| vavatthapetvāti ānetvā sambandhitabbaṃ| nāmantipi hi īdisesu ṭhānesu cattāro arūpino khandhā vuccanti| <hi rend="bold">iminā nayenā</hi>ti etena bhūtanissitānaṃ sesupādāyadhammānaṃ sabbesampi pahātabbataṇhāvajjānaṃ tebhūmakadhammānaṃ pariggahavidhiṃ ulliṅgeti| sabhāvato vijjamānaṃ taṃ attapaccakkhaṃ katvā ñāṇena yāthāvato paṭivijjhiyamānataṃ upādāya ‘‘atthi ida’’nti yathāvavatthāpitaṃ nāmarūpaṃ| tenevāha <hi rend="bold">‘‘ettāvatānena dukkhasaccavavatthānaṃ kataṃ hotī’’</hi>ti| sāvadhāraṇañcetaṃ vacanaṃ, lokasamaññāsiddhaṃ sattitthipurisādi viya, ito bāhirakaparikappitaṃ pakatiādi drabyādi jīvādi kāyādi viya ca na paramatthato natthi, atthevāti vuttaṃ hoti| <hi rend="bold">pajānātī</hi>ti pubbabhāge tāva lakkhaṇarasādivasena ceva paṭiggahavibhāgavasena ca pakārato jānāti, aparabhāge pana pariññābhisamayavasena paṭivijjhanto jānāti| ekantahīnā nāma akusaladhammā sampati āyatiñca dukkhamūlattā, tatthāpi visesato taṇhāti āha <hi rend="bold">‘‘dukkhassa samudayaṃ paṭivijjhanto atthi hīnanti</hi> <pb ed="M" n="1.0280"/> <hi rend="bold">pajānātī’’</hi>ti| attano paccayehi padhānabhāvaṃ nītattā paṇītanti iminā atthena ariyamaggova ‘‘paṇīta’’nti vuccatīti āha <hi rend="bold">‘‘pahānupāyaṃ vicinanto atthi paṇītanti pajānātī’’</hi>ti| ‘‘uttamaṭṭhena ca paṇīta’’nti vuccamāne nirodhasaccassapi saṅgaho siyā, tassa pana padantarena saṅgahitattā vuttanayenevettha attho veditabbo| appamaññāmukhena vipassanābhinivesasseva katattā <hi rend="bold">‘‘brahmavihārasaññāgatassā’’</hi>ti vuttaṃ| ‘‘sabbassapi tebhūmakassa saññāgatassā’’ti vattuṃ vaṭṭatiyeva| na cettha asaṅgaho tassāpi saññāya āgatabhāvato| lokaṃ uttaritvā samatikkamitvā nissaritvā visaṃyuttaṃ hutvā ṭhitattā vuttaṃ <hi rend="bold">‘‘uttari nissaraṇaṃ nibbāna’’</hi>nti|</p>

<p rend="bodytext"><hi rend="bold">catūhi</hi> <pb ed="V" n="1.0249"/> <hi rend="bold">ākārehī</hi>ti ‘‘atthi hīna’’ntiādīhi catūhi pakārehi| anvayañāṇatāya anubodhabhūtāya vipassanāpaññāya jānanattho dhammañāṇatāya paṭivedhabhūtāya maggapaññāya dassanattho sabhāvasiddhoti dassento <hi rend="bold">‘‘vipassanāpaññāya cattāri saccāni jānanato maggapaññāya passato’’</hi>ti vuttaṃ| <hi rend="bold">bhayabherave vuttanayenevā</hi>ti bhayabheravasuttavaṇṇanāyaṃ attanā vuttatthavacanatthapāṭhena idha pāṭhassa sadisattā atidisanto <hi rend="bold">‘‘kāmāsavāpi…pe.… pajānātī’’</hi>ti āha| ettha ca yasmā ‘‘kāmāsavāpi cittaṃ vimuccati…pe.… avijjāsavāpi cittaṃ vimuccatī’’ti ‘‘khīṇā jātī’’tiādīni vadatā bhagavatā catutthamaggo niddiṭṭho, tasmā yaṃ heṭṭhā <hi rend="bold">aṭṭhakathāyaṃ</hi> vuttaṃ ‘‘so ca upari catutthamaggasseva niddiṭṭhattā yujjatī’’ti, taṃ suvuttamevāti daṭṭhabbaṃ|</p>

<p rend="bodytext"><hi rend="bold">tassa codanatthāyā</hi>ti tassa brāhmaṇassa bhagavā attano codanatthāya ‘‘puccha maṃ tvaṃ brāhmaṇa yadettha tayā manasābhisamīhita’’nti codanāya, okāsadānatthāyāti adhippāyo| desanāsannissayo brāhmaṇassa tathārūpo ettha ajjhāsayopi natthīti yathāvuttanusandhittayavinimuttattā <hi rend="bold">‘‘pāṭiyekkaṃ anusandhiṃ āhā’’</hi>ti vuttaṃ| cittagatattā <hi rend="bold">abbhantarena</hi>| <hi rend="bold">kilesavuṭṭhānasinānenā</hi>ti kilesamalapavāhanena rāgapariḷāhādivūpasamakarena ca aṭṭhaṅgikariyamaggasalilasinānena|</p>

<p rend="bodytext" n="79"><hi rend="paranum">79</hi><hi rend="dot">.</hi> dhammasabhāmaṇḍapaṃ tāvadeva upagatattā bāhukā nadito <hi rend="bold">āgataṃ viya maññamāno</hi>| ariyaphalamaddanacuṇṇādayo telasinehassa vivecanena<pb ed="M" n="1.0281"/>| lūkhabhāvo lokaṃ, taṃ etissā atthīti lokāti sammatā| <hi rend="bold">lokkhasammata</hi>ggahaṇena ‘‘tathā sā nadī loke pākaṭā’’ti evaṃ pavattaṃ attano micchāgāhaṃ dīpeti| tenāha <hi rend="bold">‘‘visuddhabhāvaṃ detīti evaṃ sammatā’’</hi>ti| pāpapavāhanena samparāyikādisampattiāvahato lokassa hitā <hi rend="bold">lokyā</hi>| lokyāti sammatāti sabbaṃ purimasadisaṃ| tenāha <hi rend="bold">‘‘seṭṭhaṃ lokaṃ gamayatīti evaṃ sammatā’’</hi>ti| <hi rend="bold">puññasammatā</hi>ti pujjabhavaphalanibbattanena sattānaṃ punanena visodhanena puññāti sammatā| <hi rend="bold">tadatthadīpanatthamevā</hi>ti tassā pubbe āgatadesanāya atthadīpanatthameva| vuttassevatthassa puna dīpanaṃ kimatthiyanti āha <hi rend="bold">‘‘gāthārucikāna’’</hi>nti| cuṇṇikavacanaṃ asambhāventā tathā ca vutte atthamabujjhanakā pajjavacanaṃ sambhāventā tathā ca vutte bujjhanakā gāthārucikā| <hi rend="bold">visesatthadīpanattha</hi>nti visiṭṭhadīpanatthaṃ, purimadesanāya aññadīpanatthanti attho|</p>

<p rend="bodytext">‘‘gacchati pana bhavaṃ gotamo bāhukaṃ nadiṃ sināyitu’’nti (ma. ni. 1.78) heṭṭhā vuttattā <pb ed="V" n="1.0250"/> <hi rend="bold">bāhukanti idameva ettha tadatthadīpakaṃ</hi>| <hi rend="bold">sesāni</hi> adhikakkādivacanāni tato visiṭṭhassa atthassa bodhanato <hi rend="bold">visesatthadīpakāni</hi>| kasmā panettha bhagavatā brāhmaṇena avuttāni adhikakkādīni gahitānīti āha <hi rend="bold">‘‘yatheva hī’’</hi>tiādi| kakkanti nhānapiṇḍaṃ adhippetaṃ, nhāyitvā adhikaṃ kakkaṃ ettha gaṇhantīti <hi rend="bold">adhikakkaṃ</hi>| tenāha <hi rend="bold">‘‘nhānasambhāravasenā’’</hi>tiādi| <hi rend="bold">maṇḍalavāpisaṇṭhāna</hi>nti vaṭṭapokkharaṇīsaṇṭhānaṃ| <hi rend="bold">nadiyo</hi>ti visuṃ nadiyo, na adhikakkādīni viya titthamattaṃ|</p>

<p rend="bodytext"><hi rend="bold">tīhi padehī</hi>ti sundarikāpayāgabāhukāpadehi| <hi rend="bold">cattārī</hi>ti adhikakkādīni cattāri| <hi rend="bold">vuttāneva hontī</hi>ti lokasammatālakkhaṇena ekalakkhaṇatā brāhmaṇassa adhippāyena, paramatthato pana pāpapavāhalakkhaṇena ekalakkhaṇattā| tenāha <hi rend="bold">‘‘tasmā’’</hi>tiādi| <hi rend="bold">kiñci</hi> pāpasuddhiṃ <hi rend="bold">na karonti</hi>yeva| <hi rend="bold">na hi naṃ sodhaye</hi>ti naṃ puggalaṃ na sodhaye| <hi rend="bold">verakibbisabhāvaṃ appattā</hi> nāma kammapathabhāvaṃ appattā| tenāha <hi rend="bold">‘‘khuddakehī’’</hi>ti|</p>

<p rend="bodytext"><hi rend="bold">paṭihananto</hi>ti ayuttabhāvadassanena taṃ diṭṭhiṃ paṭibāhanto| tatthāyaṃ paṭibāhanavidhi yathā yaṃ kiñci udakorohanaṃ na pāpapavāhanaṃ, evaṃ <pb ed="M" n="1.0282"/> yo koci nakkhattayogo pāpahetūnaṃ paṭipakkhābhāvato| yañhi vināseti, so tassa paṭipakkho| yathā āloko andhakārassa vijjā ca avijjāya, na evaṃ udakorohanaṃ nakkhattayogo vā pāpahetūnaṃ lobhādīnaṃ paṭipakkho, tasmā niṭṭhamettha gantabbaṃ ‘‘na udakorohanādi pāpapavāhana’’nti| <hi rend="bold">niccaṃ phaggunīnakkhatta</hi>nti suddhasīlādikassa sabbakālaṃ maṅgaladivaso evāti adhippāyo| <hi rend="bold">itaro</hi>ti sīlādivasena asuddho| <hi rend="bold">niccameva uposatho</hi> ariyuposathena upavutthabhāvato| <hi rend="bold">suddhassā</hi>ti parisuddhamanosamācārassa| <hi rend="bold">sucikammassā</hi>ti parisuddhakāyavacīsamācārassa| tenāha <hi rend="bold">‘‘nikkilesatāyā’’</hi>tiādi| <hi rend="bold">kusalūpasañhita</hi>nti anavajjabhāvūpagataṃ| <hi rend="bold">vatasamādāna</hi>nti dhutadhammasamādānādi <hi rend="bold">sampannameva hoti,</hi> nāssa vipatti atthīti attho| <hi rend="bold">mama sāsaneyeva sināhi,</hi> yadi accantameva suddhiṃ icchasīti adhippāyo| tenāha <hi rend="bold">‘‘sace’’</hi>tiādi| <hi rend="bold">khemata</hi>nti khemabhāvaṃ| yathā sabbabhūtāni tapavasena khemappattāni abhayappattāni honti, evaṃ karohīti taṃ heṭṭhā dassitaṃ mettādibhāvanaṃ brāhmaṇassa saṅkhepena upadisantenassa ekaccasamādhisampadā tadavinābhāvinī paññāsampadā ca dassitāti daṭṭhabbaṃ| tenāha <hi rend="bold">‘‘manodvārasuddhi dassitā’’</hi>ti|</p>

<p rend="bodytext">tassa pana sampadādvayassa nissayabhūtaṃ sīlasampadaṃ dassetuṃ <hi rend="bold">‘‘sace musā na bhaṇasī’’</hi>tiādi vuttaṃ| ettha ca yathā ‘‘sace musā na bhaṇasī’’tiādinā musāvāda-pāṇātipāta-adinnādāna-paṭivirativacanena <pb ed="V" n="1.0251"/> avasesakāyavacīduccaritaviratīpi vuttā eva hoti lakkhaṇahāranayena, evaṃ ‘‘saddahāno amaccharī’’ti saddhādidhanasampadāniyojaneneva avasesariyadhanasampadāniyojanampi siddhameva hotīti saddhādayo vimuttiparipācanīyadhammā brāhmaṇassa pakāsitā evāti veditabbā| tenevāha <hi rend="bold">‘‘imāya eva paṭipattiyā kilesasuddhī’’</hi>ti| <hi rend="bold">gayā sammatatarā</hi> bāhukādīhipīti adhippāyo|</p>

<p rend="bodytext" n="80"><hi rend="paranum">80</hi><hi rend="dot">.</hi> <hi rend="bold">eko</hi>ti asahāyo, esā panassa asahāyatā ekībhāvenāti| na hissa tāva taṇhādutiyatā vigatā| tenevāha <hi rend="bold">‘‘na cirassevā’’</hi>tiādi| ekaggahaṇeneva kāyena vūpakaṭṭhatā vuttāti āha <hi rend="bold">‘‘vupakaṭṭho cittavivekenā’’</hi>ti| tena ‘‘divā caṅkamena nisajjāyā’’tiādinā (ma. ni. 1.423; 3.75; vibha. 519; mahāni. 161) āgataṃ jāgariyānuyogamāha| tathābhūtassa cassa <pb ed="M" n="1.0283"/> ekādasahi aggīhi āditte tayo bhave passato yathā pamādassa lesopi nāhosi, evaṃ kammaṭṭhānaṃ brūhento sammadeva padahati| katthaci saṅkhāragate anapekkhacitto nibbānādhimutto eva vihāsīti dassetuṃ <hi rend="bold">‘‘appamatto’’</hi>tiādi vuttaṃ| <hi rend="bold">khīṇā jātī</hi>tiādīsu yaṃ vattabbaṃ, taṃ heṭṭhā vuttameva| sesaṃ suviññeyyameva|</p>

<p rend="centre">vatthasuttavaṇṇanāya līnatthappakāsanā samattā|</p>

</xml>