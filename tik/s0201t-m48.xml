<xml src="s0201t-m48.xml">

<p rend="subhead"><pgroup id="m48"/><readunit id="m48">8. kosambiyasuttavaṇṇanā</readunit></p>

<p rend="bodytext" n="491"><hi rend="paranum">491</hi><hi rend="dot">.</hi> <hi rend="bold">tasmā</hi>ti <pb ed="V" n="2.0284"/> yasmā kosambarukkhavatī, tasmā nagaraṃ kosambītisaṅkhamagamāsi| kusambassa vā isino nivāsabhūmi kosambī, tassāvidūre bhavattā nagaraṃ <hi rend="bold">kosambī</hi>|</p>

<p rend="bodytext"><hi rend="bold">ghositaseṭṭhinā</hi> <pb ed="M" n="2.0305"/> <hi rend="bold">kārite ārāme</hi>ti ettha ko ghositaseṭṭhi, kathañcānena ārāmo kāritoti antolīnāya codanāya vissajjane samudāgamato paṭṭhāya ghositaseṭṭhiṃ dassetuṃ <hi rend="bold">‘‘addilaraṭṭhaṃ nāma ahosī’’</hi>tiādi āraddhaṃ| <hi rend="bold">kedāraparicchinna</hi>nti tattha tattha kedārabhūmiyā paricchinnaṃ| <hi rend="bold">gacchanto</hi>ti kedārapāḷiyā gacchanto| <hi rend="bold">pahūtapāyasa</hi>nti pahūtataraṃ pāyasaṃ, taṃ pana garu siniddhaṃ antarāmagge appāhāratāya mandagahaṇiko samāno jīrāpetuṃ nāsakkhi| tenāha <hi rend="bold">‘‘jīrāpetuṃ asakkonto’’</hi>tiādi| yasavati rūpavati <hi rend="bold">kulaghare nibbatti| ghositaseṭṭhi nāma jāto</hi>ti evamettha saṅkhepeneva ghositaseṭṭhivatthuṃ katheti, vitthāro pana <hi rend="bold">dhammapadavatthumhi</hi> (dha. pa. aṭṭha. 1.sāmāvatīvatthu) vuttanayeneva veditabbo|</p>

<p rend="bodytext"><hi rend="bold">upasaṃkappanavasenā</hi>ti upasaṅkappananiyāmena| <hi rend="bold">āhāraparikkhīṇakāyassā</hi>ti āhāranimittaparikkhīṇakāyassa, āhārakkhayena parikkhīṇakāyassāti attho| <hi rend="bold">suññāgāre</hi>ti janavivitte phāsukaṭṭhāne|</p>

<p rend="bodytext"><hi rend="bold">kalahassa pubbabhāgo bhaṇḍanaṃ nāmā</hi>ti kalahassa hetubhūtā paribhāsā taṃsadisī ca aniṭṭhakiriyā bhaṇḍanaṃ nāma| <hi rend="bold">hatthaparāmāsādivasenā</hi>ti kujjhitvā aññamaññassa hatthe gahetvā parāmasanaccantabandhanādivasena| ‘‘ayaṃ dhammo’’tiādinā viruddhavādabhūtaṃ āpannāti <hi rend="bold">vivādāpannā</hi>| tenāha <hi rend="bold">‘‘viruddhabhūta’’</hi>ntiādi| mukhasannissitatāya vācā idha ‘‘mukha’’nti adhippetāti āha <hi rend="bold">‘‘mukhasattīhīti vācāsattīhī’’</hi>ti| <hi rend="bold">saññatti</hi>nti saññāpanaṃ ‘‘ayaṃ dhammo, ayaṃ vinayo’’ti saññāpetabbataṃ| <hi rend="bold">nijjhatti</hi>nti yāthāvato tassa nijjhānaṃ| <hi rend="bold">aṭṭhakathāyaṃ</hi> pana <hi rend="bold">‘‘saññattivevacanameveta’’</hi>nti vuttaṃ|</p>

<p rend="bodytext"><hi rend="bold">sace hoti desessāmī</hi>ti subbacatāya sikkhākāmatāya ca āpattiṃ passi| <hi rend="bold">natthi te āpattī</hi>ti <pb ed="V" n="2.0285"/> anāpattipakkhopi ettha sambhavatīti adhippāyenāha| sā panāpatti eva| tenāha – <hi rend="bold">‘‘tassā āpattiyā anāpattidiṭṭhi ahosī’’</hi>ti|</p>

<p rend="bodytext" n="492"><hi rend="paranum">492</hi><hi rend="dot">.</hi> <hi rend="bold">kalahabhaṇḍanavasenā</hi>ti kalahabhaṇḍanassa nimittavasena| <hi rend="bold">yathānusandhināva gata</hi>nti kalahabhaṇḍanānaṃ sāraṇīyadhammapaṭipakkhattā tadupasamāvahā <pb ed="M" n="2.0306"/> heṭṭhādesanāya anurūpāva uparidesanāti yathānusandhināva uparisuttadesanā pavattā| <hi rend="bold">saritabbayuttā</hi>ti anussaraṇārahā| <hi rend="bold">sabrahmacārīna</hi>nti sahadhammikānaṃ| piyaṃ piyāyitabbaṃ karontīti <hi rend="bold">piyakaraṇā</hi>| garuṃ garuṭṭhāniyaṃ karontīti <hi rend="bold">garukaraṇā| saṅgahaṇatthāyā</hi>ti saṅgahavatthuvisesabhāvato sabrahmacārīnaṃ saṅgaṇhanāya saṃvattantīti sambandho| <hi rend="bold">avivādanatthāyā</hi>ti saṅgahavatthubhāvato eva na vivādanāya| sati ca avivādanahetubhūtasaṅgāhaṇatte tesaṃ vasena sabrahmacārīnaṃ samaggabhāvo bhedābhāvo siddhoyevāti āha <hi rend="bold">‘‘sāmaggiyā’’</hi>tiādi| mijjati siniyhati etāyāti mettā, mittabhāvo, mettā etassa atthīti <hi rend="bold">mettaṃ,</hi> kāyakammaṃ| taṃ pana yasmā mettāsahagatacittasamuṭṭhānaṃ, tasmā vuttaṃ <hi rend="bold">‘‘mettacittena kattabbaṃ kāyakamma’’</hi>nti| <hi rend="bold">imāni</hi> mettakāyakammādīni <hi rend="bold">bhikkhūnaṃ vasena āgatāni</hi> pāṭhe bhikkhūhi paccupaṭṭhapetabbatāvacanato| <hi rend="bold">bhikkhu</hi>ggahaṇeneva cettha sesasahadhammikānampi gahaṇaṃ daṭṭhabbaṃ| bhikkhuno sabbampi anavajjakāyakammaṃ ābhisamācārikakammantogadhamevāti āha – <hi rend="bold">‘‘mettacittena…pe.… kāyakammaṃ nāmā’’</hi>ti| vattavasena pavattiyamānā cetiyabodhīnaṃ vandanā mettāsadisīti katvā tadatthāya gamanaṃ mettaṃ kāyakammanti vuttaṃ| <hi rend="bold">ādi</hi>-saddena cetiyabodhibhikkhūsu vuttāvasesapacāyanādiṃ mettāvasena pavattaṃ kāyikaṃ kiriyaṃ saṅgaṇhāti|</p>

<p rend="bodytext"><hi rend="bold">tepiṭakampi buddhavacanaṃ</hi> kathiyamānanti adhippāyo| <hi rend="bold">tīṇi sucaritāni</hi> kāyavacīmanosucaritāni| <hi rend="bold">cintana</hi>nti iminā evaṃ cintanamattampi mettaṃ manokammaṃ, pageva vidhipaṭipannā bhāvanāti dasseti|</p>

<p rend="bodytext"><hi rend="bold">sahāyabhāvūpagamanaṃ</hi> tesaṃ purato| tesu karontesuyeva hi sahāyabhāvūpagamanaṃ <hi rend="bold">sammukhā kāyakammaṃ nāma</hi> hoti| kevalaṃ ‘‘devo’’ti avatvā guṇehi thirabhāvajotanaṃ <hi rend="bold">devatthero</hi>ti vacanaṃ <hi rend="bold">paggayha vacanaṃ</hi>| mamattabodhanaṃ vacanaṃ <hi rend="bold">mamāyanavacanaṃ</hi>| ekantatirokkhakassa manokammassa sammukhatā nāma viññattisamuṭṭhāpanavaseneva hoti, tañca kho loke kāyakammanti pākaṭaṃ paññātaṃ hatthavikārādiṃ anāmasitvā eva <pb ed="M" n="2.0307"/> dassento <hi rend="bold">‘‘nayanāni ummīletvā’’</hi>ti āha| tathā hi vacībhedavasena pavatti na gahitā|</p>

<p rend="bodytext">laddhapaccayā <pb ed="V" n="2.0286"/> labbhantīti <hi rend="bold">lābhā,</hi> parisuddhāgamanā paccayā| na sammā gayhamānāpi na dhammaladdhā nāma na hontīti tappaṭisedhanatthaṃ pāḷiyaṃ <hi rend="bold">‘‘dhammaladdhā’’</hi>ti vuttaṃ| deyyaṃ dakkhiṇeyyañca appaṭivibhattaṃ katvā bhuñjatīti <hi rend="bold">appaṭivibhattabhogī</hi>| tenāha <hi rend="bold">‘‘dve paṭivibhattāni nāmā’’</hi>tiādi| <hi rend="bold">cittena vibhajana</hi>nti etena – ‘‘cittuppādamattenapi vibhajanaṃ paṭivibhattaṃ nāma, pageva payogato’’ti dasseti|</p>

<p rend="bodytext"><hi rend="bold">paṭiggaṇhantova…pe.… passatī</hi>ti iminā āgamanato paṭṭhāya sādhāraṇabuddhiṃ upaṭṭhāpeti| evaṃ hissa sādhāraṇabhogitā sukarā, sāraṇīyadhammo cassa supūro hoti| <hi rend="bold">vatta</hi>nti sāraṇīyadhammapūraṇavattaṃ|</p>

<p rend="bodytext"><hi rend="bold">dātabba</hi>nti avassaṃ dātabbaṃ| attano palibodhavasena sapalibodhasseva pūretuṃ asakkuṇeyyattā odissakadānampissa na sabbattha vāritanti dassetuṃ <hi rend="bold">‘‘tena panā’’</hi>tiādi vuttaṃ| <hi rend="bold">adātumpī</hi>ti <hi rend="bold">pi</hi>-saddena dussīlassapi atthikassa sati sambhave dātabbanti dasseti| dānañhi nāma kassaci na nivāritaṃ|</p>

<p rend="bodytext"><hi rend="bold">mahāgirigāmo nāma</hi> nāgadīpapasse eko gāmo| <hi rend="bold">sāraṇīyadhammo me, bhante, pūrito…pe.… pattagataṃ na khīyatī</hi>ti āha tesaṃ kukkuccavinodanatthaṃ| taṃ sutvā tepi therā ‘‘sāraṇīyadhammapūrako aya’’nti abbhaññaṃsu| daharakāle eva kiresa sāraṇīyadhammapūrako ahosi, tassā ca paṭipattiyā avañjhabhāvavibhāvanatthaṃ <hi rend="bold">‘‘ete mayhaṃ pāpuṇissantī’’</hi>ti āha|</p>

<p rend="bodytext">ahaṃ sāraṇīyadhammapūrikā, mama pattapariyāpannenapi sabbāpimā bhikkhuniyo yāpessantīti āha <hi rend="bold">‘‘mā tumhe tesaṃ gatabhāvaṃ cintayitthā’’</hi>ti|</p>

<p rend="bodytext"><hi rend="bold">sattasu āpattikkhandhesu ādimhi vā ante vā, vemajjhe</hi>ti ca idaṃ uddesāgatapāḷivasena vuttaṃ| na hi añño koci āpattikkhandhānaṃ anukkamo atthi| <hi rend="bold">pariyante chinnasāṭako viyā</hi>ti vatthante, dasante vā chinnavatthaṃ viya| <hi rend="bold">khaṇḍa</hi>nti khaṇḍavantaṃ, khaṇḍitaṃ vā| <hi rend="bold">chidda</hi>nti etthāpi eseva nayo<pb ed="M" n="2.0308"/>| visabhāgavaṇṇena upaḍḍhaṃ, tatiyabhāgaṃ vā sambhinnavaṇṇaṃ <hi rend="bold">sabalaṃ,</hi> visabhāgavaṇṇeheva pana bindūhi antarantarā vimissaṃ <hi rend="bold">kammāsaṃ,</hi> ayaṃ imesaṃ viseso| <hi rend="bold">taṇhādāsabyato mocana</hi>vacaneneva tesaṃ sīlānaṃ vivaṭṭupanissayatamāha| <hi rend="bold">bhujissabhāvakaraṇato</hi>ti iminā bhujissakarāni bhujissānīti uttarapadalopenāyaṃ niddesoti dasseti| aviññūnaṃ appamāṇatāya <pb ed="V" n="2.0287"/> <hi rend="bold">‘‘viññuppasatthānī’’</hi>ti vuttaṃ| <hi rend="bold">taṇhādiṭṭhīhi aparāmaṭṭhattā</hi>ti – ‘‘imināhaṃ sīlena devo vā bhavissāmi devaññataro vā’’ti taṇhāparāmāsena – ‘‘imināhaṃ sīlena devo hutvā tattha nicco dhuvo sassato bhavissāmī’’ti diṭṭhiparāmāsena ca aparāmaṭṭhattā| <hi rend="bold">parāmaṭṭhu</hi>nti codetuṃ| sīlaṃ nāma avippaṭisārādipārampariyena yāvadeva samādhisampādanatthanti āha <hi rend="bold">‘‘samādhisaṃvattakānī’’</hi>ti| samānabhāvo sāmaññaṃ, paripuṇṇacatupārisuddhibhāvena majjhe bhinnasuvaṇṇassa viya bhedābhāvato sīlena sāmaññaṃ sīlasāmaññaṃ, taṃ gato upagatoti <hi rend="bold">sīlasāmaññagato</hi>| tenāha <hi rend="bold">‘‘samānabhāvūpagatasīlo’’</hi>ti|</p>

<p rend="bodytext"><hi rend="bold">yāyaṃ diṭṭhī</hi>ti yā ayaṃ diṭṭhi mayhañceva tumhākañca paccakkhabhūtā| catusaccadassanaṭṭhena diṭṭhi, ‘‘sabbe saṅkhārā aniccā, sabbe saṅkhārā dukkhā, sabbe dhammā anattā’’ti, ‘‘sammāsambuddho bhagavā, svākhāto bhagavatā dhammo, suppaṭipanno saṅgho’’ti ca diṭṭhiyā sāmaññaṃ <hi rend="bold">samānadiṭṭhibhāvaṃ| aggaṃ</hi> itaresaṃ sāraṇīyadhammānaṃ padhānabhāvato| etasmiṃ sati sukhasiddhito tesaṃ saṅgāhikaṃ, tato eva tesaṃ saṅghāṭanikaṃ gopānasiyo aparipatante katvā saṅgaṇhāti dhāretīti <hi rend="bold">saṅgāhikaṃ| saṅghāṭa</hi>nti aggabhāvena saṅghāṭabhāvaṃ| saṅghāṭanaṃ etesaṃ atthīti <hi rend="bold">saṅghāṭanikaṃ,</hi> saṅghāṭaniyanti vā pāṭho, saṅghāṭane niyuttanti vā saṅghāṭanikaṃ, ka-kārassa ya-kāraṃ katvā <hi rend="bold">saṅghāṭaniyaṃ</hi>| sāmaññato eva gahitattā napuṃsakaniddeso|</p>

<p rend="bodytext" n="493"><hi rend="paranum">493</hi><hi rend="dot">.</hi> paṭhamamaggasammādiṭṭhipi evaṃsabhāvā, aññamaggasammādiṭṭhīsu vattabbameva natthīti āha <hi rend="bold">‘‘yāyaṃ sotāpattimaggadiṭṭhī’’</hi>ti| <hi rend="bold">ettāvatāpī</hi>ti ettakenapi rāgādīsu ekekena pariyuṭṭhitacittatāyapi <hi rend="bold">pariyuṭṭhitacittoyeva nāma hoti,</hi> pageva dvīhi, bahūhi vā pariyuṭṭhitacittatāya| <hi rend="bold">sabbatthā</hi>ti sabbesu aṭṭhasupi vāresu| <hi rend="bold">suṭṭhu ṭhapita</hi>nti yathā maggabhāvanā upari saccābhisambodho hoti, evaṃ sammā ṭhapitaṃ| tenāha <hi rend="bold">‘‘saccānaṃ bodhāyā’’</hi>ti| <hi rend="bold">taṃ ñāṇa</hi>nti <pb ed="M" n="2.0309"/> ‘‘natthi kho me taṃ pariyuṭṭhāna’’ntiādinā pavattaṃ paccavekkhaṇañāṇaṃ| <hi rend="bold">ariyānaṃ hotī</hi>ti ariyānameva hoti| tesañhi ekadesatopi pahīnaṃ vattabbataṃ arahati| tenāha <hi rend="bold">‘‘na puthujjanāna’’</hi>nti| <hi rend="bold">ariyanti vuttaṃ</hi> ‘‘ariyesu jāta’’nti katvā| lokuttarahetukatāya <hi rend="bold">lokuttaranti vuttaṃ</hi>| tenevāha <hi rend="bold">‘‘yesaṃ panā’’</hi>tiādi| tathā hissa puthujjanehi asādhāraṇatā| tenāha <hi rend="bold">‘‘puthujjanānaṃ pana abhāvato’’</hi>ti| <hi rend="bold">sabbavāresū</hi>ti sabbesu itaresu chasu vāresu|</p>

<p rend="bodytext" n="494"><hi rend="paranum">494</hi><hi rend="dot">.</hi> <hi rend="bold">paccatta</hi>nti pāṭiyekkaṃ attani mama citteyeva| tenāha <hi rend="bold">‘‘attano citte’’</hi>ti| ‘‘paccattaṃ <pb ed="V" n="2.0288"/> attano citte nibbutiṃ kilesavūpasamaṃ labhāmī’’ti imamatthaṃ <hi rend="bold">‘‘eseva nayo’’</hi>ti iminā atidisati|</p>

<p rend="bodytext" n="495"><hi rend="paranum">495</hi><hi rend="dot">.</hi> <hi rend="bold">tathārūpāya diṭṭhiyā</hi>ti idaṃ ‘‘yathārūpāya diṭṭhiyā samannāgato’’ti imassa atthassa paccāmasananti āha <hi rend="bold">‘‘tathārūpāya diṭṭhiyāti evarūpāya sotāpattimaggadiṭṭhiyā’’</hi>ti|</p>

<p rend="bodytext" n="496"><hi rend="paranum">496</hi><hi rend="dot">.</hi> <hi rend="bold">sabhāvenā</hi>ti niyatapañcasikkhāpadatādisabhāvena| <hi rend="bold">saṅghakammavasenā</hi>ti mānattacariyādisaṅghakammavasena| <hi rend="bold">daharo</hi>ti bālo| <hi rend="bold">kumāro</hi>ti dārako| yasmā daharo ‘‘kumāro’’ti ca ‘‘yuvā’’ti ca vuccati, tasmā <hi rend="bold">mando</hi>ti vuttaṃ| mandindriyatāya hi <hi rend="bold">mando</hi>| tenāha <hi rend="bold">‘‘cakkhusotādīnaṃ mandatāyā’’</hi>ti| evampi yuvāvatthāpi keci mandindriyā hontīti tannivattanatthaṃ <hi rend="bold">‘‘uttānaseyyako’’</hi>ti vuttaṃ| yadi uttānaseyyako, kathamassa aṅgārakkamananti? yathā tathā aṅgārassa phusanaṃ idha ‘‘akkamana’’nti adhippetanti āha <hi rend="bold">‘‘ito cito cā’’</hi>tiādi| <hi rend="bold">manussāna</hi>nti mahallakamanussānaṃ| <hi rend="bold">na sīghaṃ hattho jhāyati</hi> kathinahatthatāya| <hi rend="bold">khippaṃ paṭisaṃharati</hi> mudutaluṇasarīratāya| <hi rend="bold">adhivāseti</hi> kiñci payojanaṃ apekkhitvā|</p>

<p rend="bodytext" n="497"><hi rend="paranum">497</hi><hi rend="dot">.</hi> <hi rend="bold">uccāvacānī</hi>ti mahantāni ceva khuddakāni ca| <hi rend="bold">tatthevā</hi>ti sudhākammādimhiyeva| <hi rend="bold">kasāvapacanaṃ</hi> sudhādisaṅkharaṇatthaṃ, <hi rend="bold">udakānayanaṃ</hi> dhovanādiatthaṃ, haliddivaṇṇadhātulepanatthaṃ <hi rend="bold">kucchakaraṇaṃ| bahalapatthano</hi>ti daḷhachando| <hi rend="bold">vacchaka</hi>nti nibbattadhenupagavacchaṃ| <hi rend="bold">apacinātī</hi>ti apavindati, āloketīti <pb ed="M" n="2.0310"/> attho| tenāha <hi rend="bold">‘‘apaloketī’’</hi>ti| <hi rend="bold">tanninno hotī</hi>ti adhisīlasikkhādininnova hoti uccāvacānampi kiṃkaraṇīyānaṃ cārittasīlassa pūraṇavaseneva karaṇato, yonisomanasikāravaseneva ca tesaṃ paṭipajjanato| <hi rend="bold">therassa santike aṭṭhāsi</hi> yonisomanasikārābhāvato ‘‘taṃ taṃ samullapissāmī’’ti|</p>

<p rend="bodytext" n="498"><hi rend="paranum">498</hi><hi rend="dot">.</hi> balaṃ eva <hi rend="bold">balatā</hi>ti āha <hi rend="bold">‘‘balena samannāgato’’</hi>ti| <hi rend="bold">atthikabhāvaṃ katvā</hi>ti tena dhammena savisesaṃ atthikabhāvaṃ uppādetvā| <hi rend="bold">sakalacittenā</hi>ti desanāyādimhi majjhe pariyosāneti sabbattheva pavattatāya sakalena anavasesena cittena|</p>

<p rend="bodytext" n="500"><hi rend="paranum">500</hi><hi rend="dot">.</hi> <hi rend="bold">sabhāvo</hi>ti ariyasāvakassa puthujjanehi asādhāraṇatāya āveṇiko sabhāvo| <hi rend="bold">suṭṭhu samannesito</hi>ti sammadeva upaparikkhito| <hi rend="bold">sotāpattiphalasacchikiriyāyā</hi>ti sotāpattiphalassa sacchikaraṇena, sacchikatabhāvenāti attho| tenāha <hi rend="bold">‘‘sotāpattiphalasacchikatañāṇenā’’</hi>ti| paṭhamamaggaphalassa <pb ed="V" n="2.0289"/> paccavekkhaṇañāṇavisesā hete pavattiākārabhinnā| tenevāha <hi rend="bold">‘‘sattahi mahāpaccavekkhaṇañāṇehī’’</hi>ti| <hi rend="bold">ayaṃ tāva ācariyānaṃ samānakathā</hi>ti ‘‘idamassa paṭhamaṃ ñāṇa’’ntiādinā vuttāni paccavekkhaṇañāṇāni, na maggañāṇānīti evaṃ pavattā paramparāgatā pubbācariyānaṃ samānā sādhāraṇā imissā pāḷiyā <hi rend="bold">aṭṭhakathā</hi> atthavaṇṇanā| tattha kāraṇamāha <hi rend="bold">‘‘lokuttaramaggo hi bahucittakkhaṇiko nāma natthī’’</hi>ti| yadi so bahucittakkhaṇiko siyā nānābhisamayo, tathā sati saṃyojanattayādīnaṃ ekadesappahānaṃ pāpuṇātīti ariyamaggassa anantaraphalattā ekadesasotāpannatādibhāvo āpajjati, phalānaṃ vā anekabhāvo, sabbametaṃ ayuttanti tasmā ekacittakkhaṇikova ariyamaggo|</p>

<p rend="bodytext">yaṃ pana suttapadaṃ nissāya vitaṇḍavādī ariyamaggassa ekacittakkhaṇikataṃ paṭikkhipati, taṃ dassento <hi rend="bold">‘‘satta vassānīti hi vacanato’’</hi>ti āha| <hi rend="bold">kilesā pana lahu…pe.… chijjantī</hi>ti vadantena hi khippaṃ tāva kilesappahānaṃ, dandhapavattikā maggabhāvanāti paṭiññātaṃ hoti| tattha sace maggassa bhāvanāya āraddhamattāya kilesā pahīyanti, sesā maggabhāvanā niratthakā siyā, atha pacchā kilesappahānaṃ, kilesā pana lahu <pb ed="M" n="2.0311"/> chijjantīti idaṃ micchā, ‘‘sotāpattiphalasacchikiriyāyā’’ti vakkhatīti| <hi rend="bold">tato</hi> suttapaṭijānanato| <hi rend="bold">maggaṃ abhāvetvā</hi>ti ariyamaggaṃ paripuṇṇaṃ katvā abhāvetvā| <hi rend="bold">attharasaṃ viditvā</hi>ti suttassa aviparīto attho eva attharaso, taṃ yāthāvato ñatvā| evaṃ vitaṇḍavādivādaṃ bhinditvā vuttamevatthaṃ nigametuṃ <hi rend="bold">‘‘imāni satta ñāṇānī’’</hi>tiādi vuttaṃ| sesaṃ suviññeyyameva|</p>

<p rend="centre">kosambiyasuttavaṇṇanāya līnatthappakāsanā samattā|</p>

</xml>