<xml src="s0203t-m120.xml">

<p rend="subhead"><readunit id="m120">10. saṅkhārupapattisuttavaṇṇanā</readunit></p>

<p rend="bodytext" n="160"><hi rend="paranum">160</hi><hi rend="dot">.</hi> <hi rend="bold">saṅkhārupapatti</hi>nti <pb ed="V" n="2.0101"/><pb ed="M" n="2.0317"/> vipākakkhandhasaññitānaṃ saṅkhārānaṃ uppattiṃ, nibbattinti attho| yasmā avadhāraṇaṃ etasmiṃ pade icchitabbanti, <hi rend="bold">‘‘saṅkhārānaṃyeva upapatti’’</hi>nti vatvā tena nivattitaṃ dassento, <hi rend="bold">‘‘na sattassā’’</hi>ti āha| tena satto jīvo uppajjatīti micchāvādaṃ paṭikkhipati| evaṃ uppajjanakadhammavasena uppattiṃ dassetvā idāni uppattijanakadhammavasenapi taṃ dassetuṃ, <hi rend="bold">‘‘puññābhisaṅkhārena vā’’</hi>tiādi vuttaṃ| tattha kāmesu puññābhisaṅkhārenapi upapatti hoti, sā pana imasmiṃ sutte gahitāti| <hi rend="bold">puññābhisaṅkhārena vā</hi>ti <hi rend="bold">vā</hi>-saddo avuttatthāpekkhaṇavikappattho, avuttatthāpekkhāya pana na āgato ‘‘āneñjābhisaṅkhārenā’’ti| atha vā upapatti āgatā, evaṃ kiccaṃ āgataṃ, āneñjābhisaṅkhāro panettha sarūpena anāgatopi puññābhisaṅkhāraggahaṇeneva gahitoti daṭṭhabbaṃ| keci pana ‘‘puññāneñjābhisaṅkhārenā’’ti paṭhanti| <hi rend="bold">bhavūpagakkhandhāna</hi>nti sugatibhavūpagānaṃ upādānakkhandhānaṃ|</p>

<p rend="bodytext" n="161"><hi rend="paranum">161</hi><hi rend="dot">.</hi> <hi rend="bold">lokikā vaṭṭanti</hi> kammavaṭṭassa gahaṇato| bhavūpapattihetubhūtā okappanīyasaddhā catupārisuddhisīlaṃ tādisaṃ buddhavacanabāhusaccaṃ āmisapariccāgo kammassakatāñāṇaṃ kammaphaladiṭṭhi ca ime <hi rend="bold">saddhādayo</hi> veditabbā| <hi rend="bold">ṭhapetī</hi>ti paṇidahanavasena ṭhapeti| paṇidahatīti hi ayamettha attho| <hi rend="bold">patiṭṭhāpetī</hi>ti tattha suppatiṭṭhitaṃ katvā ṭhapeti| <hi rend="bold">sahapatthanāyā</hi>ti, ‘‘aho vatāhaṃ…pe.… upapajjeyya’’nti evaṃ pavattapatthanāya saha| <hi rend="bold">saddhādayovā</hi>ti yathāvuttā saddhādayo eva <hi rend="bold">pañca dhammā</hi> upapattiyā saṅkharaṇaṭṭhena saṅkhārā, tasmā eva aññehi visiṭṭhabhavūpaharaṇaṭṭhena vihārā nāmāti| <hi rend="bold">tasmiṃ ṭhāne</hi>ti tasmiṃ upapattiṭṭhāne|</p>

<p rend="bodytext"><hi rend="bold">pañcadhammāva</hi> taṃsamaṅgīpuggalo upapattiṃ maggati gavesati etenāti <hi rend="bold">maggo</hi>| paṭipajjati etāyāti <hi rend="bold">paṭipadā</hi>| cetanā panettha suddhasaṅkhāratāya saddhādiggahaṇeneva gahitā, tasmā avadhāraṇaṃ kataṃ| upapattipakappanavaseneva pavattiyā patthanāgahaṇeneva tassā gahaṇanti keci| cittakarayuttagatinibbattanadhammavasena avadhāraṇassa katattā| cetanā hi nāma kammaṃ, tassā upapattinibbattane vattabbameva natthi, tassā pana kiccakaraṇā saddhādayo patthanā cāti ime dhammā sahakārino bhavūpapattiyā niyāmakā hontīti tatrūpapattiyā pavattantīti tesaṃ maggādibhāvo vutto| tenāha <pb ed="M" n="2.0318"/> <hi rend="bold">‘‘yassa hī’’</hi>tiādi| tena saddhā patthanā cāti ubhaye dhammā sahitā <pb ed="V" n="2.0102"/> hutvā kammaṃ visesentā gatiṃ niyamentīti dasseti, paṭisandhiggahaṇaṃ aniyataṃ kevalassa kammassa vasenāti adhippāyo| kāmañcettha ‘‘kammaṃ katvā’’ti vuttaṃ, kammāyūhanato pana pageva patthanaṃ ṭhapetumpi vaṭṭatiyeva| <hi rend="bold">kammaṃ katvā</hi>ti cettha ‘‘tāpetvā bhuñjati, bhutvā sayatī’’tiādīsu viya na kālaniyamo, kammaṃ katvā yadā kadāci patthanaṃ kātuṃ vaṭṭatīti ca idaṃ cārittadassanaṃ viya vuttaṃ| yathā hi bhavapatthanā yāva maggena na samucchijjati, tāva anuppannābhinavakatūpacitassa kammassa paccayo hotiyeva| puna tathā visesapaccayo, yathā niyametvā uppāditā| tena vuttaṃ – <hi rend="bold">‘‘yassa pañca dhammā atthi, na patthanā tassa gati anibaddhā’’</hi>ti|</p>

<p rend="bodytext" n="165"><hi rend="paranum">165</hi><hi rend="dot">.</hi> <hi rend="bold">sabbasovā</hi>ti ‘‘idaṃ kāḷakaṃ sāmaṃ setaṃ haritaṃ maṇḍalaṃ aparimaṇḍalaṃ caturaṃsaṃ paripuṇṇaṃ khuddakaṃ mahanta’’ntiādinā sabbasova <hi rend="bold">pākaṭaṃ hoti</hi>|</p>

<p rend="bodytext" n="167"><hi rend="paranum">167</hi><hi rend="dot">.</hi> <hi rend="bold">sundaro</hi>ti kāḷakādidosarahitatāya sobhano| <hi rend="bold">ākarasampanno</hi> sampannākaruppattiyā| <hi rend="bold">dhovanādīhī</hi>ti dhovanatāpanamajjanādīhi|</p>

<p rend="bodytext" n="168"><hi rend="paranum">168</hi><hi rend="dot">.</hi> lokadhātūnaṃ satasahassaṃ attano vase vattanato <hi rend="bold">satasahasso</hi>| tassa pana tattha obhāsakaraṇaṃ pākaṭanti āha <hi rend="bold">‘‘ālokapharaṇabrahmā’’</hi>ti| ayameva nayo heṭṭhā ‘‘sahasso brahmā’’tiādīsupi| <hi rend="bold">nikkhena kata</hi>nti nikkhaparimāṇena jambonadena kataṃ| nikkhaṃ pana vīsatisuvaṇṇanti keci| pañcavīsatisuvaṇṇanti apare| suvaṇṇaṃ nāma catudharaṇanti vadanti| <hi rend="bold">ghaṭṭanamajjanakkhamaṃ na hoti</hi> parittabhāvato| <hi rend="bold">atirekenā</hi>ti pañcasuvaṇṇatirekena nikkhappamāṇaṃ asampattena| <hi rend="bold">vaṇṇavantaṃ pana na hoti</hi> avipulatāya uḷāraṃ hutvā anupaṭṭhānato| avaṇṇavantatāya eva <hi rend="bold">pharusadhātukaṃ khāyati| tāsū</hi>ti tāsu bhūmīsu, yattha sākhā vaḍḍhitvā ṭhitā| <hi rend="bold">te</hi>ti suvaṇṇaṅkurā| <hi rend="bold">pacitvā</hi>ti tāpetvā| <hi rend="bold">sampahaṭṭha</hi>nti samujjalīkatanti āha – <hi rend="bold">‘‘dhotaghaṭṭitapamajjita’’</hi>nti, tambamattikalepaṃ katvā dhotañceva pāsāṇādinā ghaṭṭitañca eḷakalomādinā pamajjitañcāti attho|</p>

<p rend="bodytext"><hi rend="bold">etadevā</hi>ti <pb ed="M" n="2.0319"/> ālokaṃ vaḍḍhetvā ettha ālokapharaṇameva| atha vā yaṃ dibbacakkhupharaṇaṃ, ālokapharaṇampi <hi rend="bold">etadeva</hi>| yattakañhi ṭhānaṃ yogī kasiṇālokena pharati; tattakaṃ ṭhānaṃ dibbacakkhuñāṇaṃ phusatīti dibbacakkhupharaṇe dassite ālokapharaṇaṃ dassitamevāti attho| <hi rend="bold">sabbatthā</hi>ti sabbasmiṃ ‘‘pharitvā’’ti āgataṭṭhāne| <hi rend="bold">avināsentenā</hi>ti asambhinnena|</p>

<p rend="bodytext"><hi rend="bold">kasiṇapharaṇaṃ</hi> <pb ed="V" n="2.0103"/> <hi rend="bold">viyā</hi>ti kasiṇobhāsena pharaṇaṃ viya <hi rend="bold">dissati</hi> upaṭṭhāti, maṇipabhāpharaṇassa viya brahmaloke dhātupharaṇassa dassitattāti adhippāyo| sarīrapabhā pana nikkhapabhāsadisāti, <hi rend="bold">‘‘nikkhopamme sarīrapharaṇaṃ viya dissatī’’</hi>ti vuttaṃ| <hi rend="bold">aṭṭhakathā nāma natthī</hi>ti pāḷipadassa atthavaṇṇanāya nāma nicchitāya bhavitabbaṃ, avinicchitāya pana natthi viyāti akathanaṃ nāma aṭṭhakathāya anāciṇṇanti tassa vādaṃ <hi rend="bold">paṭikkhipitvā</hi>| yathā hi vattabbaṃ, tathā avatvā ‘‘viyā’’ti vacanaṃ kimatthiyanti adhippāyo| buddhānaṃ byāmappabhā byāmappadese sabbakālaṃ adhiṭṭhāti viya tassa brahmuno <hi rend="bold">sarīrapharaṇaṃ</hi> sarīrābhāya pattharaṇaṃ <hi rend="bold">sabbakālikaṃ| cattārimāni</hi> itarāni pharaṇāni <hi rend="bold">avināsetvā</hi> aññamaññamabhinditvā <hi rend="bold">kathetabbaṃ| pharaṇapadasseva vevacanaṃ</hi> ‘‘adhimuccaneneva pharaṇa’’nti| <hi rend="bold">pattharatī</hi>ti yathāvuttaṃ pharaṇavasena pattharati| <hi rend="bold">jānātī</hi>ti adhimuccanavasena jānāti|</p>

<p rend="bodytext" n="169"><hi rend="paranum">169</hi><hi rend="dot">.</hi> <hi rend="bold">ādayo</hi>ti <hi rend="bold">ādi</hi>-saddena subhe saṅgaṇhāti| <hi rend="bold">ābhā</hi>ti dutiyajjhānabhūmike deve ekajjhaṃ gahetvā sādhāraṇato vuttaṃ| tato <hi rend="bold">subhā</hi>ti tatiyajjhānabhūmike| tenāha – <hi rend="bold">‘‘pāṭiyekkā devā natthī’’</hi>tiādi| sādhāraṇato katāyapi patthanāya jhānaṅgaṃ parittaṃ bhāvitañce, parittābhesu upapatti hoti, majjhimañce, appamāṇābhesu, paṇītañce, ābhassaresu upapatti hotīti daṭṭhabbaṃ| <hi rend="bold">subhā</hi>ti etthāpi eseva nayo| heṭṭhā vuttanayeneva suviññeyyoti āha – <hi rend="bold">‘‘vehapphalādivārā pākaṭāyevā’’</hi>ti|</p>

<p rend="bodytext"><hi rend="bold">kāmāvacaresu nibbattatū</hi>tiādinā saddhādīnaṃ ajjhānavipassanānaṃ kathaṃ tadadhiṭṭhānaṃ hotīti āsaṅkati| itaro saddhādīnaṃ ajjhānasabhāvattepi jhānavipassanānaṃ adhiṭṭhānaṃ nissayapaccayādivasena sappaccayattā brahmalokūpapattiṃ nibbānañca āvahantīti dassento, <hi rend="bold">‘‘ime pañca dhammā’’</hi>tiādimāha<pb ed="M" n="2.0320"/>| tattha <hi rend="bold">sīla</hi>nti sambhārasīlaṃ| anāgāmī samucchinnorambhāgiyasaṃyojano samāno sace sabbaso upapattiyo atikkamituṃ na sakkoti, ariyabhūmīsu eva nibbattati yathūpacitajhānakammunāti āha – <hi rend="bold">‘‘anāgāmi…pe.… nibbattatī’’</hi>ti| <hi rend="bold">uparimagga</hi>nti aggamaggaṃ bhāvetvā| <hi rend="bold">āsavakkhaya</hi>nti sabbaso āsavānaṃ khayaṃ pahānaṃ pāpuṇāti| sesaṃ suviññeyyameva|</p>

<p rend="centre">saṅkhārupapattisuttavaṇṇanāya līnatthappakāsanā samattā|</p>

<p rend="centre">niṭṭhitā ca anupadavaggavaṇṇanā|</p>
<vaggaend/>

</xml>