<xml src="s0202t-m60.xml">

<p rend="subhead"><pgroup id="m60"/><readunit id="m60">10. apaṇṇakasuttavaṇṇanā</readunit></p>

<p n="93"> <hi rend="bold">nānāvidhā</hi>ti <pb ed="V" n="2.0050"/> nānāvidhadiṭṭhikā <hi rend="bold">samaṇabrāhmaṇā</hi>ti pabbajjāmattena samaṇā, jātimattena brāhmaṇā ca| <hi rend="bold">dassana</hi>nti diṭṭhi| <hi rend="bold">gahita</hi>nti abhinivissa gahitaṃ| iti te attano dassanaṃ gahetukāmā pucchanti| <hi rend="bold">vinā dassanena loko na niyyātī</hi>ti vimokkhabhāvanāya ekena dassanena vinā loko saṃsāradukkhato na nigacchati| <hi rend="bold">ekadiṭṭhiyampi patiṭṭhātuṃ nāsakkhiṃsu</hi> saddhākārābhāvato| tathā hi te imāya desanāya saraṇesu patiṭṭhahiṃsu| yasmā aviparīte saddheyyavatthusmiṃ uppannasaddhā ‘‘ākāravatī’’ti adhippetā, tasmā yo loke aviparītadhammadesanā, ayamevesāti pavattā maggasādhanagatāya saddhāya kāraṇabhāvato tannissayā saddhā, sā <hi rend="bold">ākāravatī</hi>ti vuttā| avatthusmiñhi saddhā ayuttakāraṇatāya na ākāravatī| <hi rend="bold">ākāravatī</hi>ti ettha <hi rend="bold">vatī</hi>-saddo na kevalaṃ atthitāmattadīpako, atha kho atisayatthadīpako pāsaṃsatthadīpako vā daṭṭhabbo| tena <hi rend="bold">ākāravatī</hi>ti saddheyyavatthuvasena atisayakāraṇavatīti vā pāsaṃsakāraṇavatīti vā <pb ed="M" n="2.0052"/> ayamettha attho| <hi rend="bold">apaṇṇako</hi>ti ettha yathā kañci atthaṃ sādhetuṃ āraddhassa payogo viraddho, tattha akārako viya hoti punapi ārabhitabbatāya| <hi rend="bold">aviraddho</hi> pana atthassa sādhanato apaṇṇako, evaṃ ayampi dhammo abhibhavitvā pavattanato ekaṃsato ‘‘apaṇṇako’’ti vutto| tenāha <hi rend="bold">‘‘aviraddho advejjhagāmī ekaṃsagāhiko’’</hi>ti|</p>

<p n="94"> <hi rend="bold">tabbipaccanīkabhūtā</hi>ti tassā micchādiṭṭhiyā paccanīkabhūtā|</p>

<p n="95"> <hi rend="bold">nesa</hi>nti kusalānaṃ dhammānaṃ| <hi rend="bold">akusalato nikkhantabhāve</hi>ti asaṃkiliṭṭhabhāve| <hi rend="bold">ānisaṃso</hi>ti suddhavipākatā| <hi rend="bold">visuddhipakkho</hi>ti visuddhibhāvo pariyodātatā| abhūtadhammassa diṭṭhibhāvassa saññāpanā ācikkhanā <hi rend="bold">abhūtadhammasaññāpanā</hi>| sāvajjesu paramavajje micchādassane paggahaṇanti kuto susīlyassa paggahoti āha – <hi rend="bold">‘‘micchādassanaṃ gaṇhantasseva susīlyaṃ pahīnaṃ hotī’’</hi>ti| <hi rend="bold">micchādiṭṭhiādayo</hi>ti ettha micchāsaṅkappo paralokābhāvacintā, micchāvācā paralokābhāvavādabhūto musāvādo, ariyānaṃ paccanīkatādayo| <hi rend="bold">aparāparaṃ uppajjanavasenā</hi>ti punappunaṃ citte uppajjanavasena| <hi rend="bold">pāpakā akusalā dhammā</hi>ti paccavekkhaṇasaññāpanādikāle uppajjanakā tathāpavattā akusalakhandhā|</p>

<p><hi rend="bold">kaliggaho</hi>ti <pb ed="V" n="2.0051"/> anatthapariggaho| so pana yasmā diṭṭheva dhamme abhisamparāyañca parājayo hotīti āha <hi rend="bold">‘‘parājayaggāho’’</hi>ti| <hi rend="bold">dussamatto</hi>ti ettha <hi rend="bold">du</hi>-saddo ‘‘samādinno’’ti etthāpi ānetvā yojetabboti āha <hi rend="bold">‘‘dupparāmaṭṭho’’</hi>ti| yathā dupparāmaṭṭho hoti, evaṃ samādinno dussamatto dusamādinno vutto| <hi rend="bold">sakavādameva pharitvā</hi>ti attano natthikavādameva ‘‘idameva saccaṃ moghamañña’’nti (ma. ni. 2.187; 3.27-28) avadhārento aññassa okāsadānavasena pharitvā| tenāha <hi rend="bold">‘‘adhimuccitvā’’</hi>ti| ‘‘sambuddho’’tiādi adhimuccanākāradassanaṃ| <hi rend="bold">riñcatī</hi>ti viveceti apaneti| tenāha <hi rend="bold">‘‘vajjetī’’</hi>ti|</p>

<p n="96"> <hi rend="bold">kaṭaggaho</hi>ti kataṃ sabbaso siddhimeva katvā gahaṇaṃ| so pana jayalābho hotīti vuttaṃ <hi rend="bold">‘‘jayaggāho’’</hi>ti| <hi rend="bold">suggahito</hi>ti suṭṭhukaraṇavasena gahito| <hi rend="bold">suparāmaṭṭho</hi>ti suṭṭhu parāparaṃ āsevanavasena āmaṭṭho<pb ed="M" n="2.0053"/>| ubhayenapi tassa kammassa katūpacitabhāvaṃ dasseti, <hi rend="bold">sotthibhāvāvahattañca</hi> saggupapattisaṃvattanato pāpasabhāvapahānato ca|</p>

<p n="97"> <hi rend="bold">sahatthā karontassā</hi>ti (dī. ni. ṭī. 1.166; saṃ. ni. ṭī. 2.3.211) sahattheneva karontassa| nissaggiyathāvarādayopi idha sahatthakaraṇeneva saṅgahitā| <hi rend="bold">pacanaṃ</hi> dahanaṃ vibādhananti āha <hi rend="bold">‘‘daṇḍena pīḷentassā’’</hi>ti| <hi rend="bold">sokaṃ sayaṃ karontassā</hi>ti parassa sokakāraṇaṃ sayaṃ karontassa, sokaṃ vā uppādentassa| <hi rend="bold">parehi</hi> attano vacanakarehi| <hi rend="bold">sayampi phandato</hi>ti parassa vibādhanapayogena sayampi phandato| <hi rend="bold">atipātayato</hi>ti padaṃ suddhakattuatthe hetukattuatthe ca vattatīti āha <hi rend="bold">‘‘hanantassapi hanāpentassāpī’’</hi>ti|</p>

<p>gharassa bhitti anto bahi ca sandhitā hutvā ṭhitā <hi rend="bold">gharasandhi</hi>| kiñcipi asesetvā niravasesameva lopoti <hi rend="bold">nillopo</hi>| ekāgāre niyutto vilopo <hi rend="bold">ekāgāriko</hi>| parito sabbaso panthe hananaṃ <hi rend="bold">paripantho</hi>| <hi rend="bold">pāpaṃ na karīyati</hi> pubbe asato uppādetuṃ asakkuṇeyyattā, tasmā <hi rend="bold">natthi pāpaṃ</hi>| yadi evaṃ kathaṃ sattā pāpaṃ paṭipajjantīti āha – <hi rend="bold">‘‘sattā pana karomāti evaṃsaññino hontī’’</hi>ti| evaṃ kirassa hoti ‘‘imesañhi sattānaṃ hiṃsādikiriyā na attānaṃ phusati tassa niccatāya nibbikārattā, sarīraṃ pana acetanaṃ kaṭṭhakaliṅgarūpamaṃ, tasmiṃ vikopitepi na kiñci pāpa’’nti| <hi rend="bold">khuraneminā</hi>ti nisitakhuramayaneminā| gaṅgāya dakkhiṇadisā appatirūpadeso, uttaradisā patirūpadesoti adhippāyena ‘‘dakkhiṇañce’’tiādi vuttanti <hi rend="bold">‘‘dakkhiṇatīre manussā kakkhaḷā’’</hi>tiādimāha|</p>

<p><hi rend="bold">mahāyāga</hi>nti <pb ed="V" n="2.0052"/> mahāvijitayaññasadisaṃ mahāyāgaṃ| <hi rend="bold">sīlasaṃyamenā</hi>ti kāyikavācasikasaṃvarena| <hi rend="bold">saccavacanenā</hi>ti saccavācāya| tassa visuṃ vacanaṃ loke garutarapuññasammatabhāvato| yathā hi pāpadhammesu musāvādo garu, evaṃ puññadhammesu saccavācā| tenāha bhagavā – ‘‘ekaṃ dhammamatītassā’’tiādi (dha. pa. 176)| <hi rend="bold">vuttanayenevā</hi>ti kaṇhapakkhe vuttanayena| tattha hi – ‘‘natthi pāpaṃ, natthi pāpassa āgamo’’ti āgataṃ, idha ‘‘atthi puññaṃ, atthi puññassa āgamo’’ti āgataṃ, ayameva viseso| <hi rend="bold">sesaṃ vuttasadisamevā</hi>ti <pb ed="M" n="2.0054"/> ‘‘tesametaṃ pāṭikaṅkha’’nti evamādiṃ sandhāya vadati, taṃ heṭṭhā purimavārasadisaṃ|</p>

<p n="100"> <hi rend="bold">ubhayenā</hi>ti hetupaccayapaṭisedhavacanena| <hi rend="bold">saṃkilesapaccaya</hi>nti saṃsāre paribbhamanena kilinnassa malinabhāvassa kāraṇaṃ| vuttavipariyāyena <hi rend="bold">visuddhipaccaya</hi>nti saddattho veditabbo| <hi rend="bold">bala</hi>ntiādīsu sattānaṃ saṃkilesāvahaṃ vodānāvahañca ussāhasaṅkhātaṃ <hi rend="bold">balaṃ vā,</hi> sūravīrabhāvasaṅkhātaṃ <hi rend="bold">vīriyaṃ vā,</hi> purisena kattabbo <hi rend="bold">purisathāmo vā,</hi> so eva paraṃ paraṃ ṭhānaṃ akkamanappattiyā <hi rend="bold">purisaparakkamo vā natthi na</hi> upalabbhati|</p>

<p>satvayogato, rūpādīsu sattavisattatāya ca <hi rend="bold">sattā</hi>| pāṇanato assāsapassāsavasena pavattiyā <hi rend="bold">pāṇā</hi>| te pana so ekindriyādivasena vibhajitvā vadatīti āha <hi rend="bold">‘‘ekindriyo’’</hi>tiādi| aṇḍakosādīsu bhavanato <hi rend="bold">bhūtā</hi>ti vuccantīti āha <hi rend="bold">‘‘aṇḍakosa…pe.… vadantī’’</hi>ti| jīvanato pāṇaṃ dhārento viya vaḍḍhanato <hi rend="bold">jīvā</hi>ti evaṃ sattapāṇabhūtajīvesu saddattho veditabbo| natthi etesaṃ saṃkilesavisuddhīsu vasoti <hi rend="bold">avasā</hi>| natthi nesaṃ balaṃ vīriyañcāti <hi rend="bold">abalā avīriyā| niyatatā</hi>ti acchejjasuttāvutābhejjamaṇi viya niyatapavattanatāya gatijātibandhapajahavasena niyāmo| <hi rend="bold">tattha tattha gamana</hi>nti channaṃ abhijātīnaṃ tāsu tāsu gatīsu upagamanaṃ samavāyena samāgamo| <hi rend="bold">sabhāvoyevā</hi>ti yathā kaṇṭakassa tikkhatā, kabiṭṭhaphalānaṃ parimaṇḍalatā, migapakkhīnaṃ vicittākāratā, evaṃ sabbassapi lokassa hetupaccayena vinā tathā tathā pariṇāmo, ayaṃ sabhāvoyeva akittimoyeva| tenāha <hi rend="bold">‘‘yena hī’’</hi>tiādi|</p>

<p>sakuṇe hanatīti <hi rend="bold">sākuṇiko,</hi> tathā <hi rend="bold">sūkariko| luddo</hi>ti aññopi yo koci māgaviko nesādo| pāpakammapasutatāya <hi rend="bold">kaṇhābhijāti nāma| bhikkhū</hi>ti sākiyā bhikkhū, macchamaṃsakhādanato <hi rend="bold">nīlābhijātīti vadanti</hi>| ñāyaladdhepi paccaye bhuñjamānā ājīvakasamayassa vilomagāhitāya <hi rend="bold">‘‘paccayesu kaṇṭake pakkhipitvā khādantī’’</hi>ti vadanti| <hi rend="bold">eke pabbajitā</hi><pb ed="V" n="2.0053"/>, ye savisesaṃ attakilamathānuyogamanuyuttā| tathā <pb ed="M" n="2.0055"/> hi te kaṇṭake vattentā viya hontīti <hi rend="bold">kaṇṭakavuttikā</hi>ti vuttā| ṭhatvā bhuñjanadānapaṭikkhepādivatasamāyogena <hi rend="bold">paṇḍaratarā| acelakasāvakā</hi>ti ājīvakasāvake vadati| <hi rend="bold">te kira</hi> ājīvakaladdhiyā visuddhacittatāya nigaṇṭhehipi <hi rend="bold">paṇḍaratarā</hi>| nandādayo hi tathārūpāya paṭipattiyā pattabbā, tasmā nandādayo nigaṇṭhehi ājīvakasāvakehi ca paṇḍaratarāti vuttā <hi rend="bold">‘‘sukkābhijātī’’</hi>ti|</p>

<p><hi rend="bold">ayametesaṃ laddhī</hi>ti sākuṇikādibhāvūpagamanena kaṇhābhijātiādīsu dukkhaṃ sukhañca paṭisaṃvedentā anukkamena mahākappānaṃ cullāsītisahassāni khepetvā ājīvakabhāvūpagamanena paramasukkābhijātiyaṃ ṭhatvā saṃsārato sujjhantīti ayaṃ tesaṃ niyati ājīvakānaṃ laddhi|</p>

<p>‘‘natthi dinna’’nti vadanto natthiko dānassa phalaṃ paṭikkhipatīti āha – <hi rend="bold">‘‘natthikadiṭṭhi vipākaṃ paṭibāhatī’’</hi>ti| tathā ceva heṭṭhā saṃvaṇṇitaṃ ‘‘natthikadiṭṭhi hi natthitamāhā’’ti| <hi rend="bold">ahetukadiṭṭhi ubhaya</hi>nti kammaṃ vipākañca ubhayaṃ| so hi ‘‘ahetū apaccayā sattā saṃkilissanti visujjhantī’’ti vadanto kammassa viya vipākassapi saṃkilesavisuddhīnaṃ paccayattābhāvavacanato tadubhayaṃ paṭibāhati nāma| <hi rend="bold">vipāko paṭibāhito hoti</hi> asati kamme vipākābhāvato| <hi rend="bold">kammaṃ paṭibāhitaṃ hoti</hi> asati vipāke kammassa niratthakabhāvāpattito| <hi rend="bold">atthato</hi>ti sarūpena| <hi rend="bold">ubhayapaṭibāhakā</hi>ti visuṃ visuṃ taṃtaṃdiṭṭhitā vuttāpi sabbe te natthikādayo natthikadiṭṭhiādivasena paccekaṃ tividhadiṭṭhikā eva ubhayapaṭibāhakattā| ‘‘ubhayapaṭibāhakā’’ti hi hetuvacanaṃ| <hi rend="bold">ahetukavādā cā</hi>tiādi paṭiññāvacanaṃ| yo hi vipākapaṭibāhanena natthikadiṭṭhiko, so atthato kammapaṭibāhanena akiriyadiṭṭhiko, ubhayapaṭibāhanena ahetukadiṭṭhiko ca hoti| sesadvayepi eseva nayo|</p>

<p><hi rend="bold">sajjhāyantī</hi>ti taṃ diṭṭhidīpakaṃ ganthaṃ uggahetvā paṭhanti| <hi rend="bold">vīmaṃsantī</hi>ti tassa atthaṃ vicārenti| <hi rend="bold">tesa</hi>ntiādi vīmaṃsanākāradassanaṃ| <hi rend="bold">tasmiṃ ārammaṇe</hi>ti yathāparikappitakammaphalābhāvadīpake ‘‘natthi dinna’’ntiādinayappavattāya laddhiyā ārammaṇe| <hi rend="bold">micchāsati santiṭṭhatī</hi>ti ‘‘natthi dinna’’ntiādivasena <pb ed="M" n="2.0056"/> anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena ‘‘evameta’’nti nijjhānakkhamabhāvūpagamanena nijjhānakkhantiyā tathā gahite punappunaṃ tatheva āsevantassa bahulīkarontassa micchāvitakkena samādiyamānā micchāvāyāmupatthambhitā ataṃsabhāvaṃ ‘‘taṃsabhāva’’nti gaṇhantī micchāsatīti laddhanāmā taṃladdhisahagatā taṇhā santiṭṭhati<pb ed="V" n="2.0054"/>| <hi rend="bold">cittaṃ ekaggaṃ hotī</hi>ti yathāvuttavitakkādipaccayalābhena tasmiṃ ārammaṇe avaṭṭhitatāya anekaggaṃ pahāya ekaggaṃ appitaṃ viya hoti| micchāsamādhipi hi paccayavisesehi laddhabhāvanābalehi kadāci samādhānapatirūpakiccakaro hotiyeva vālavijjhanādīsu viyāti daṭṭhabbaṃ| <hi rend="bold">javanāni javantī</hi>ti anekakkhattuṃ tenākārena pubbabhāgiyesu javanavāresu pavattesu sabbapacchime javanavāre satta javanāni javanti| <hi rend="bold">paṭhamajavane pana satekicchā honti, tathā dutiyādīsū</hi>ti dhammasabhāvadassanametaṃ, na pana tasmiṃ khaṇe tesaṃ satekicchabhāvāpādanaṃ kenaci sakkā kātuṃ|</p>

<p><hi rend="bold">tatthā</hi>ti tesu tīsu micchādassanesu| <hi rend="bold">koci ekaṃ dassanaṃ okkamatī</hi>ti yassa ekasmiṃyeva abhiniveso āsevanā ca pavattā, so ekaṃyeva dassanaṃ okkamati| yassa pana dvīsu, tīsupi vā abhinivesanā pavattā, so <hi rend="bold">dve tīṇi okkamati</hi>| etena yā pubbe ubhayapaṭibāhanatāmukhena vuttā atthasiddhā sabbadiṭṭhikatā, sā pubbabhāgiyā| yā pana micchattaniyāmokkanti bhūtā, sā yathāsakaṃ paccayasamudāgamasiddhito bhinnārammaṇānaṃ viya visesādhigamānaṃ aññamaññaṃ ekajjhaṃ anuppattiyā asaṃkiṇṇā evāti dasseti| <hi rend="bold">ekasmiṃ okkantepī</hi>tiādinā tissannampi diṭṭhīnaṃ samānabalataṃ samānaphalatañca dasseti, tasmā tissopi cetā ekassa uppannā aññamaññaṃ abbokiṇṇā eva, ekāya vipāke dinne itarā anubalappadāyikā honti| <hi rend="bold">vaṭṭakhāṇu nāmā</hi>ti idaṃ vacanaṃ neyyatthaṃ, na nītatthanti taṃ vivaritvā dassetuṃ <hi rend="bold">kiṃ panesā</hi>tiādi vuttaṃ, akusalaṃ nāmetaṃ abalaṃ dubbalaṃ, na kusalaṃ viya mahābalanti āha – <hi rend="bold">‘‘ekasmiṃyeva attabhāve niyato’’</hi>ti| aññathā sammattaniyāmo viya micchattaniyāmopi accantiko siyā| yadi evaṃ vaṭṭakhāṇukajotanā kathanti āha <hi rend="bold">‘‘āsevanavasena panā’’</hi>tiādi, tasmā yathā ‘‘sakiṃ nimuggo <pb ed="M" n="2.0057"/> nimuggova hotī’’ti (a. ni. 7.15) vuttaṃ, evaṃ vaṭṭakhāṇukajotanā| yādise hi paccaye paṭicca ayaṃ taṃtaṃdassanaṃ okkanto puna kadāci tappaṭipakkhe paccaye paṭicca tato sīsukkhipanamassa na hotīti na vattabbaṃ| tena vuttaṃ <hi rend="bold">‘‘yebhuyyenā’’</hi>ti|</p>

<p><hi rend="bold">tasmā</hi>ti yasmā evaṃ saṃsārakhāṇubhāvassapi paccayo akalyāṇajano, tasmā| <hi rend="bold">bhūtikāmo</hi>ti diṭṭhadhammikasamparāyikaparamatthānaṃ vasena attano guṇehi vaḍḍhikāmo| yaṃ panettha keci vadanti ‘‘yathā cirakālabhāvanāya paripākūpagamaladdhabalattā upanissayakusalā akusale sabbaso samucchindanti, evaṃ akusaladhammā tatopi cirakālabhāvanāsambhavato laddhabalā hutvā kadāci kusaladhammepi samucchindanti| evañca katvā daḷhamicchābhinivesassa micchādiṭṭhikassa vaṭṭakhāṇukabhāvajotanāpi <pb ed="V" n="2.0055"/> samatthitā hotī’’ti yathā taṃ ‘‘vassabhaññānaṃ diṭṭhī’’ti, taṃ na, micchattaniyatadhammānaṃ cirakālabhāvanāmattena na paṭipakkhassa pajahanasamatthatā, atha kho dhammatāsiddhena paccayavisesāhitasāmatthiyena attano pahāyakasabhāvena pahāyakabhāvo bhāvanākusalānaṃyeva vutto, akusalānaṃyeva ca pahātabbabhāvo ‘‘dassanena pahātabbā’’tiādinā nayena, akusalānaṃyeva dubbalabhāvo ‘‘abalānaṃ balīyantī’’tiādinā (su. ni. 776; mahāni. 5) (yuttināpi nāmato vā adhigamaniyo āloko ālokabhāvato bāhirāraṇekā viya na cettha paṭiññatte bhāvesatā sotuno āsaṃkitabbā visesavassa sādhetabbato sāmaññassa ca sotubhāvena adhippetattā veda-saddassa lopo dīpe sabhāve sādhane yathā taṃ saddayabhāvassa nāpi visuddhakanumānādivirodhasambhāvato| na hi sakkā antarālokassa bāhirālokassa viya rūpakāyaṃ upādāya rūpatā cakkhuviññeyyattādike patiṭṭhāpetuṃ sakkāti vuttaṃ, nanupi antarāloko aviggahattā vedanā viyāti saddheva ñāṇālokassa avijjandhakārā viya vidhamaniyabhāve sabbesampi kusaladhammānaṃ kenacipi akusaladhammena samucchindaniyatā siddhāva hoti)| vaṭṭakhāṇukacodanāya yaṃ vattabbaṃ, taṃ heṭṭhā vuttamevāti tiṭṭhatesā bālajanavikatthanā|</p>

<p n="103"> <hi rend="bold">jhānacittamayā</hi>ti <pb ed="M" n="2.0058"/> rūpāvacarajjhānacittena nibbattā| tathā hi tesaṃ visesena jhānamanasā nibbattattā ‘‘manomayā’’ti vuttā, avisesena pana abhisaṅkhāramanasā sabbepi sattā manomayā eva| <hi rend="bold">saññāmayā</hi>ti etthāpi eseva nayo| tenāha <hi rend="bold">‘‘arūpajjhānasaññāyā’’</hi>ti| <hi rend="bold">aya</hi>nti rūpitābhāvapaṭipajjanakapuggalo| <hi rend="bold">appaṭiladdhajjhāno</hi>ti anadhigatarūpajjhāno| <hi rend="bold">tassapī</hi>ti takkinopi| <hi rend="bold">rūpajjhāne kaṅkhā natthi</hi> anussavavasena laddhavinicchayattā|</p>

<p n="104"> <hi rend="bold">sārāgāyā</hi>ti sarāgabhāvāya| <hi rend="bold">santike</hi>ti samīpe, na thāmagatā diṭṭhinātidūrattā sarāgā, na sampayuttattā| sā hi na thāmagatā vaṭṭapariyāpannesu dhammesu rajjatīti viññāyatīti āha – <hi rend="bold">‘‘rāgavasena vaṭṭe rajjanassā’’</hi>ti| sabbepi saṃyojanā taṇhāvaseneva sambhavantīti āha – <hi rend="bold">‘‘taṇhāvasena saṃyojanatthāyā’’</hi>ti| <hi rend="bold">āruppe panassa kaṅkhā natthī</hi>ti anussavavasena laddhanicchayaṃ sandhāya vuttaṃ| kāmaṃ duggatidukkhānaṃ ekantasaṃvattanena natthikadiṭṭhiādīnaṃ apaṇṇakatā pākaṭā eva, nippariyāyena pana anavajjassa atthassa ekantasādhakaṃ apaṇṇakanti katvā codanā, sāvajjassapi atthassa sādhane ekaṃsikabhāvaṃ gahetvā parihāro| tenāha <hi rend="bold">‘‘gahaṇavasenā’’</hi>tiādi| tena ruḷhīvasena ‘‘natthi dinna’’ntiādīni apaṇṇakaṅgāni jātānīti dasseti|</p>

<p n="105"> <hi rend="bold">heṭṭhā</hi> <pb ed="V" n="2.0056"/> <hi rend="bold">tayo puggalāva hontī</hi>ti attantapo parantapoti imasmiṃ catukke heṭṭhā tayo puggalā honti| yathāvuttā pañcapi puggalā duppaṭipannāva, tato <hi rend="bold">atthikavādādayo pañca</hi>puggalā sammāpaṭipannatāya imasmiṃ catukke <hi rend="bold">eko catutthapuggalova hoti| etamatthaṃ dassetu</hi>nti idha heṭṭhā vuttapuggalapañcakadvayaṃ imasmiṃ catukke eva saṅgahaṃ gacchatīti vibhāgena duppaṭipattisuppaṭipattiyo dassetuṃ <hi rend="bold">bhagavā imaṃ desanaṃ ārabhī</hi>ti| yaṃ panettha atthato avibhattaṃ, taṃ suviññeyyameva|</p>

<p rend="centre">apaṇṇakasuttavaṇṇanāya līnatthappakāsanā samattā|</p>

<p rend="centre">niṭṭhitā ca gahapativaggavaṇṇanā|</p>
<vaggaend/>

</xml>