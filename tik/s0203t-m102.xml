<xml src="s0203t-m102.xml">

<p rend="subhead"><readunit id="m102">2. pañcattayasuttavaṇṇanā</readunit></p>

<p rend="bodytext" n="21"><hi rend="paranum">21</hi><hi rend="dot">.</hi> <hi rend="bold">eke</hi>ti <pb ed="V" n="2.0008"/> ettha eka-saddo aññattho, na gaṇanādiatthoti taṃ dassento <hi rend="bold">‘‘ekacce’’</hi>ti āha| yaṃ pana pāḷiyaṃ ‘‘santī’’ti vuttaṃ| tena tesaṃ diṭṭhigatikānaṃ vijjamānatāya avicchinnatā; tato ca nesaṃ micchāgahaṇato sithilakaraṇavivecanehi attano desanāya kiccakāritā avitathatā ca dīpitā hoti| paramatthasamaṇabrāhmaṇesu aparantakappikatāya lesopi natthīti āha <hi rend="bold">‘‘paribbajupagatabhāvenā’’</hi>tiādi| sassatādivasena aparantaṃ kappentīti aparantakappino, te eva <hi rend="bold">aparantakappikā</hi>| yasmā tehi aparantaṃ purimatarasiddhehi taṇhādiṭṭhikappehi kappetvā āsevanabalavatāya ca vikappetvā aparabhāgasiddhehi abhinivesabhūtehi taṇhādiṭṭhiggāhehi gaṇhanti abhinivisanti parāmasanti; tasmā vuttaṃ – <hi rend="bold">‘‘aparantaṃ kappetvā vikappetvā gaṇhantī’’</hi>ti| taṇhupādānavasena kappanagahaṇāni veditabbāni| taṇhāpaccayā hi upādānaṃ| <hi rend="bold">vuttampi cetaṃ</hi> mahāniddese <hi rend="bold">uddānato</hi> saṅkhepato| <hi rend="bold">taṇhādiṭṭhivasenā</hi>ti taṇhāya diṭṭhiyā ca vasena| diṭṭiyā vā upanissayabhūtāya sahajātāya abhinandanakāya ca taṇhāya sassatādiākārena abhinivisantassa micchāgāhassa ca vasena| anāgatadhammavisayāya adhippetattā anāgatakālavācako idha <hi rend="bold">apara</hi>-saddo| rūpādikhandhavinimuttassa kappanavatthuno abhāvā <hi rend="bold">anta</hi>-saddo bhāgavācakoti āha – <hi rend="bold">‘‘anāgataṃ khandhakoṭṭhāsa’’</hi>nti| <hi rend="bold">kappetvā</hi>ti ca tasmiṃ aparante taṇhāya nābhinivesānaṃ samattanaṃ pariniṭṭhāpanamāha| <hi rend="bold">ṭhitā</hi>ti tassā laddhiyā avijahanaṃ|</p>

<p rend="bodytext"><hi rend="bold">anugatā</hi>ti ārammaṇakaraṇavasena anu anu gatā aparante pavattā| <hi rend="bold">ārabbhā</hi>ti ālambitvā| visayo hi tassā diṭṭhiyā aparanto| visayabhāvato <pb ed="M" n="2.0219"/> eva hi so tassā āgamanaṭṭhānaṃ ārammaṇapaccayo cāti vuttaṃ <hi rend="bold">‘‘āgamma paṭiccā’’</hi>ti| <hi rend="bold">adhivacanapadānī</hi>ti paññattipadāni, dāsādīsu sirivaḍḍhakādisaddo viya vacanamattameva adhikāraṃ katvā pavattiyā adhivacanaṃ paññatti| atha vā adhi-saddo uparibhāve, vuccatīti vacanaṃ, upari vacanaṃ <hi rend="bold">adhivacanaṃ,</hi> upādānabhūtarūpādīnaṃ upari paññāpiyamānā upādāpaññattīti attho, tasmā paññattidīpakapadānīti attho| paññattimattañhetaṃ vuccati, yadidaṃ, ‘‘attā loko’’ti ca, na rūpavedanādayo viya paramattho| adhikavuttitāya vā <hi rend="bold">adhimuttiyoti diṭṭhiyo vuccanti</hi>| adhikañhi sabhāvadhammesu sassatādiṃ pakatiādiṃ drabyādiṃ jīvādiṃ kāyādiñca abhūtamatthaṃ ajjhāropetvā <pb ed="V" n="2.0009"/> diṭṭhiyo pavattantīti| <hi rend="bold">abhivadantī</hi>ti, ‘‘idameva saccaṃ moghamañña’’nti abhinivisitvā vadanti, ‘‘ayaṃ dhammo, nāyaṃ dhammo’’tiādinā vivadanti| abhivadanakiriyāya ajjāpi avicchedabhāvadassanatthaṃ vattamānakālavacanaṃ|</p>

<p rend="bodytext">saññā etassa atthīti saññīti āha <hi rend="bold">‘‘saññāsamaṅgī’’</hi>ti| natthi etassa rogo bhaṅgoti <hi rend="bold">arogo</hi>ti arogasaddassa niccapariyāyatā veditabbā| rogarahitatāsīsena vā nibbikāratāya niccataṃ paṭijānāti diṭṭhigatikoti āha <hi rend="bold">‘‘arogoti nicco’’</hi>ti| <hi rend="bold">iminā</hi>ti, ‘‘saññī attā arogo paraṃ maraṇā’’ti iminā vacanena| <hi rend="bold">soḷasa saññīvādā</hi>ti – rūpīcatukkaṃ, arūpīcatukkaṃ, antavācatukkaṃ, ekantasukhīcatukkanti – imesaṃ catunnaṃ catukkānaṃ vasena soḷasa saññīvādā kathitā| imesuyeva purimānaṃ dvinnaṃ catukkānaṃ vasena aṭṭha saññīvādā aṭṭha ca nevasaññīnāsaññīvādā veditabbā| <hi rend="bold">satta ucchedavādā</hi>ti manussattabhāve kāmāvacaradevattabhāve rūpāvacaradevattabhāve catubbidhāruppattabhāve cavitvā sattassa ucchedapaññāpanavasena satta ucchedavādā kathitā| asato vināsāsambhavato atthibhāvanibandhano ucchedavādoti vuttaṃ <hi rend="bold">‘‘satoti vijjamānassā’’</hi>ti| yāvāyaṃ attā na ucchijjati, tāva vijjati evāti gahaṇato nirudayavināso idha ucchedoti adhippetoti āha <hi rend="bold">‘‘upaccheda’’</hi>nti| visesena nāso <hi rend="bold">vināso,</hi> abhāvo, so pana maṃsacakkhu-paññācakkhu-dassanapathātikkamovāti āha <hi rend="bold">‘‘adassana’’</hi>nti| adassane <pb ed="M" n="2.0220"/> hi nāsa-saddo loke niruḷho| <hi rend="bold">bhavavigama</hi>nti sabhāvāpagamanaṃ yo hi nirudayavināsavasena ucchijjati, na so attano sabhāveneva tiṭṭhati|</p>

<p rend="bodytext"><hi rend="bold">pañca diṭṭhadhammanibbānavādā</hi>ti pañcakāmaguṇasukhamanubhogavasena catubbidharūpajjhānasukhaparibhogavasena ca diṭṭhadhamme nibbānappattipaññāpanavādā| <hi rend="bold">diṭṭhadhammo</hi>ti dassanabhūtena ñāṇena upaladdhadhammo| tattha yo anindriyavisayo, sopi supākaṭabhāvena indriyavisayo viya hotīti āha – <hi rend="bold">‘‘diṭṭhadhammoti paccakkhadhammo vuccatī’’</hi>ti| teneva ca, <hi rend="bold">‘‘tattha tattha paṭiladdhattabhāvassetaṃ adhivacana’’</hi>nti vuttaṃ| <hi rend="bold">saññīti ādivasena tīhākārehi santa</hi>nti saññī asaññī nevasaññīnāsaññīti imehi ākārehi vijjamānaṃ, sadā upalabbhamānaṃ sassatanti attho| <hi rend="bold">saññī attā</hi>tiādīni tīṇi dassanāni| <hi rend="bold">santatthavasena eka</hi>nti sassatassa attano vasena ekaṃ dassanaṃ| <hi rend="bold">itarāni dve</hi>ti ucchedavāda-diṭṭhadhammanibbānavādasaññitāni dve dassanāni| <hi rend="bold">tīṇi hutvā pañca hontī</hi>ti idaṃ, ‘‘santatthavasena eka’’nti saṅgahavasena vuttassa saññīti ādivibhāgavasena vuttattā suviññeyyanti aṭṭhakathāyaṃ na uddhaṭaṃ|</p>

<p rend="bodytext" n="22"><hi rend="paranum">22</hi><hi rend="dot">.</hi> <hi rend="bold">rūpīṃ</hi> <pb ed="V" n="2.0010"/> <hi rend="bold">vā</hi>ti ettha (dī. ni. ṭī. 1.76-77) yadi rūpaṃ assa atthīti rūpīti ayamattho adhippeto| evaṃ sati rūpavinimuttena attanā bhavitabbaṃ saññāya viya rūpassapi attaniyattā| na hi saññī attāti ettha saññā attā| tathā hi vuttaṃ <hi rend="bold">sumaṅgalavilāsiniyaṃ</hi> (dī. ni. aṭṭha. 1.76-77) ‘‘tattha pavattasaññañcassa saññāti gahetvāti vutta’’nti| evaṃ sante, ‘‘kasiṇarūpaṃ attāti gaṇhātī’’ti idaṃ kathanti? na kho panetaṃ evaṃ daṭṭhabbaṃ – ‘‘rūpaṃ assa atthīti rūpī’’ti, atha kho ‘‘ruppanasīlo rūpī’’ti| ruppanañcettha rūpasarikkhatāya kasiṇarūpassa vaḍḍhitāvaḍḍhitakālavasena visesāpatti, sā ca natthīti na sakkā vattuṃ parittavipulatādivisesasabbhāvato| yadi evaṃ imassa vādassa sassatadiṭṭhisaṅgaho na yujjatīti? no na yujjati kāyabhedato uddhaṃ attano nibbikāratāya tena adhippetattā| tathā hi vuttaṃ <hi rend="bold">‘‘arogo paraṃ maraṇā’’</hi>ti| atha vā ‘‘rūpaṃ assa atthīti rūpī’’ti vuccamānepi na doso| kappanāsiddhenapi hi bhedena sāminiddesadassanato yathā ‘‘silāputtakassa sarīra’’nti<pb ed="M" n="2.0221"/>| ruppanaṃ vā ruppanasabhāvo rūpaṃ, taṃ etassa atthīti <hi rend="bold">rūpī,</hi> attā ‘‘rūpino dhammā’’tiādīsu (dha. sa. 11 dukamātikā) viya| evañca katvā rūpasabhāvattā attano ‘‘rūpaṃ attā’’ti vacanaṃ ñāyāgatamevāti <hi rend="bold">‘‘kasiṇarūpaṃ attāti gaṇhātī’’</hi>ti vuttaṃ| <hi rend="bold">arūpi</hi>nti ettāpi vuttanayānusārena yathārahaṃ attho vattabbo| santasukhumaṃ muñcitvā tabbiparītassa gahaṇe kāraṇaṃ natthīti lābhī, ‘‘kasiṇarūpaṃ attā’’ti gaṇhātīti lābhitakkino ṭhapetvā, sesatakkī lābhiggahaṇeneva gahitā| anussutitakkikopi suddhatakkikopi vā niraṅkusattā takkanassa kasiṇarūpampi attāti kadācipi gaṇheyyāti vuttaṃ – <hi rend="bold">‘‘ubhopi rūpāni gaṇhātiyevā’’</hi>ti| suddhatakkikassa ubhayaggahaṇaṃ na kataṃ, tasmā sāsaṅkavacanaṃ|</p>

<p rend="bodytext">kasiṇugghāṭimākāsa-paṭhamāruppaviññāṇa-natthibhāvākiñcaññāyatanāni <hi rend="bold">arūpasamāpattinimittaṃ| ṭhapetvā saññākkhandha</hi>nti idaṃ saññāya attaniyataṃ hadaye katvā vuttaṃ| ‘‘rūpiṃ vā’’ti ettha vuttanayena pana atthe vuccamāne saññākkhandhaṃ bahiddhā akatvā <hi rend="bold">‘‘arūpadhamme’’</hi>icceva vattabbaṃ siyā| <hi rend="bold">missakaggāhavasenā</hi>ti rūpārūpasamāpattīnaṃ nimittāni ekajjhaṃ katvā, ‘‘eko attā’’ti, tattha pavattasaññañcassa, ‘‘saññā’’ti gahaṇavasena| ayañhi diṭṭhigatiko rūpārūpasamāpattilābhitāya taṃnimittaṃ rūpabhāvena arūpabhāvena ca gahetvā upatiṭṭhati, tasmā, ‘‘rūpī arūpī cā’’ti abhinivesaṃ janeti ajjhattavādino viya takkamatteneva vā rūpārūpadhamme missakavasena gahetvā, ‘‘rūpī ca arūpīca attā hotī’’ti| <hi rend="bold">takkagāhenevā</hi>ti saṅkhārāvasesasukhumabhāvappattadhammā viya ca accantasukhumabhāvapattiyā sakiccasādhanāsamatthatāya <pb ed="V" n="2.0011"/> thambhakuṭṭahatthapādānaṃ saṅghāto viya neva rūpī, rūpasabhāvānativattanato na arūpīti evaṃ pavattatakkagāhena| lābhivasenapi vā antānantikacatutthavāde vakkhamānanayena aññamaññapaṭipakkhavasena attho veditabbo| kevalaṃ pana tattha desakālabhedavasena tatiyacatutthavādā icchitā; idha kālavatthu bhedavasenāti ayameva viseso| kālabhedavasena cettha tatiyavādassa pavatti rūpārūpanimittānaṃ saha anupaṭṭhānato; catutthavādassa pana vatthubhedavasena <pb ed="M" n="2.0222"/> pavatti rūpārūpadhammānaṃ samūhato, ‘‘eko attā’’ti takkavasenāti tattha vakkhamānanayānusārena veditabbaṃ|</p>

<p rend="bodytext">yadipi aṭṭhasamāpattilābhino diṭṭhigatikassa vasena samāpattibhedena saññānānattasambhavato dutiyadiṭṭhipi samāpannakavasena labbhati; tathāpi samāpattiyaṃ ekarūpeneva saññāya upaṭṭhānato, <hi rend="bold">‘‘paṭhamadiṭṭhi samāpannakavārena kathitā’’</hi>ti āha| tenevettha samāpannakaggahaṇaṃ kataṃ| ekasamāpattilābhino eva vā vasena attho veditabbo| samāpatti bhedena saññābhedasambhavepi bahiddhā puthuttārammaṇe saññānānattena oḷārikena nānattasaññīti, <hi rend="bold">‘‘dutiyadiṭṭhi asamāpannakavārenā’’</hi>ti āha| avaḍḍhitakasiṇavasena parittasaññitaṃ, vaḍḍhitakasiṇavasena appamāṇasaññitaṃ dassetuṃ, <hi rend="bold">‘‘tatiyadiṭṭhi suppamattena vā sarāvamattena vā’’</hi>tiādi vuttaṃ| ‘‘aṅguṭṭhappamāṇo vā attā yavappamāṇo, aṇumatto vā attā’’tiādidassanavasena (udā. aṭṭha. 54; dī. ni. ṭī. 1.76-77) paritto saññīti <hi rend="bold">parittasaññī</hi>| kapilakaṇādādayo (vibha. anuṭī. 189) viya attano sabbagatabhāvapaṭijānanavasena appamāṇo saññīti <hi rend="bold">appamāṇasaññī</hi>ti evampettha attho daṭṭhabbo|</p>

<p rend="bodytext"><hi rend="bold">eta</hi>nti, ‘‘rūpiṃ vā’’tiādinā yathāvuttattavādaṃ| <hi rend="bold">ekesa</hi>nti ekaccānaṃ| <hi rend="bold">upātivattata</hi>nti atikkamantānaṃ| niddhāraṇe cetaṃ sāmivacanaṃ| viññāṇakasiṇameke abhivadantīti yojanā| tenāha – ‘‘saññaṃ…pe.… abhivadantī’’ti| tattha ‘‘saññaṃ ṭhapetvā sesāni tīṇī’’ti idaṃ saññāya catukkampi paripuṇṇameva gahetvā, <hi rend="bold">apare aṭṭhakanti vadanti| tadubhaya</hi>nti taṃ saññāaṭṭhakanti vuttaṃ ubhayaṃ| <hi rend="bold">parato āvi bhavissatī</hi>ti, ‘‘catasso rūpasaññī’’tiādinā upari pakāsessati| vakkhati hi – ‘‘koṭṭhāsato aṭṭha, atthato pana satta saññā hontī’’ti (ma. ni. aṭṭha. 3.22)| <hi rend="bold">etthā</hi>ti, ‘‘etaṃ vā panā’’ti etasmiṃ vākye| <hi rend="bold">samatikkamituṃ sakkonti</hi> tattha ādīnavadassanena taduddhaṃ ānisaṃsadassanena ca brūhitasaddhādi guṇattā, vipariyāyena asakkuṇanaṃ veditabbaṃ| <hi rend="bold">ye sakkonti, teva gahitā</hi> tesaṃyeva vasena vakkhamānassa visesassa vattuṃ sakkuṇeyyattā| sakkontānañca nesaṃ upātivattanaṃ <pb ed="V" n="2.0012"/> attano ñāṇabalānurūpanti imamatthaṃ upamāya dassetuṃ, <hi rend="bold">‘‘tesaṃ panā’’</hi>tiādi vuttaṃ| tattha <hi rend="bold">appamāṇa</hi>nti appamāṇārammaṇo<pb ed="M" n="2.0223"/>, appamāṇārammaṇatā cassa āgamanavasena veditabbā anantārammaṇato vā| na hi ārammaṇe anantanti paramānantassa pamāṇaṃ vā gaṇhāti| sukhadukkhehi aniñjanato rūpavirāgabhāvanāvisesatāya ca āneñjaṃ patvā tiṭṭhati, ayaṃ no attāti abhivadantā tiṭṭhanti| <hi rend="bold">viññāṇakasiṇameke</hi>ti viññāṇañcāyatanaṃ eke diṭṭhigatikā attāti vadanti| tenāha – <hi rend="bold">‘‘viññāṇañcāyatanaṃ tāva dassetu’’</hi>nti| tassa pana ārammaṇabhūtaṃ kasiṇugghāṭimākāse pavattaviññāṇanti apare| tañhi kasiṇaṃ manasikāravasena, ‘‘viññāṇakasiṇa’’nti, viññāṇañca taṃ ārammaṇaṭṭhena āyatanañcāti, ‘‘viññāṇañcāyatana’’nti ca vuccati| <hi rend="bold">ākiñcaññāyatanameke</hi>ti etthāpi eseva nayo|</p>

<p rend="bodytext"><hi rend="bold">tayida</hi>nti ya-kāro padasandhikaroti āha <hi rend="bold">‘‘taṃ ida’’</hi>nti| <hi rend="bold">diṭṭhigata</hi>nti yathā vuttaṃ ‘‘saññī attā’’ti evaṃ vuttaṃ diṭṭhiṃ| diṭṭhiyeva hi <hi rend="bold">diṭṭhigataṃ</hi> ‘‘muttagataṃ (ma. ni. 2.119; a. ni. 9.11), saṅkhāragata’’ntiādīsu (mahāni. 41) viya| gantabbābhāvato vā diṭṭhiyā gatamattaṃ <hi rend="bold">diṭṭhigataṃ,</hi> diṭṭhiyā gahaṇamattanti attho| diṭṭhipakāro vā <hi rend="bold">diṭṭhigataṃ</hi>| lokiyā hi vidhayuttagatapakārasadde samānatthe icchanti| <hi rend="bold">diṭṭhipaccayo</hi> diṭṭhikāraṇaṃ, avijjādi diṭṭhiṭṭhānanti attho| tattha avijjāpi hi <hi rend="bold">diṭṭhiṭṭhānaṃ</hi> upanissayādibhāvato| yathāha – ‘‘assutavā, bhikkhave, puthujjano ariyānaṃ adassāvī ariyadhammassa akovido’’tiādi (dha. sa. 1007)| <hi rend="bold">phassopi diṭṭhiṭṭhānaṃ</hi>| yathāha ‘‘tadapi phassapaccayā’’ti (dī. ni. 1.118-124)| <hi rend="bold">saññāpi diṭṭhiṭṭhānaṃ</hi>| yathāha ‘‘saññānidānā hi papañcasaṅkhā’’ti (su. ni. 880; mahāni. 109)| <hi rend="bold">vitakkopi diṭṭhiṭṭhānaṃ</hi>| yathāha – ‘‘takkañca diṭṭhīsu pakappayitvā, saccaṃ musāti dvayadhammamāhū’’ti (su. ni. 892; mahāni. 121)| <hi rend="bold">ayonisomanasikāropi diṭṭhiṭṭhānaṃ</hi>| yathāha – ‘‘tassevaṃ manasikaroto channaṃ diṭṭhīnaṃ aññatarā diṭṭhi uppajjati, atthi me attāti tassa saccato thetato diṭṭhi uppajjatī’’ti (ma. ni. 1.19)| <hi rend="bold">diṭṭhārammaṇa</hi>nti diṭṭhiārammaṇabhūtaṃ upādānakkhandhapañcakaṃ| tenāha – ‘‘rūpaṃ attato samanupassatī’’tiādi (paṭi. ma. 1.130)| rūpavedanādivinimuttassa diṭṭhiyā ārammaṇassa abhāvato anādiyitvā idameva <pb ed="M" n="2.0224"/> dasseti – <hi rend="bold">‘‘iminā paccayena idaṃ nāma dassanaṃ gahita’’</hi>nti| <hi rend="bold">iminā paccayenā</hi>ti vā ettha paccayaggahaṇena ārammaṇampi gahitamevāti daṭṭhabbaṃ|</p>

<p rend="bodytext"><hi rend="bold">tadevā</hi>ti diṭṭhigatañceva diṭṭhipaccayañca| <hi rend="bold">rūpasaññāna</hi>nti ettha <hi rend="bold">iti</hi>-saddo ādiattho| <hi rend="bold">evaṃ</hi>-saddo pakārattho, <hi rend="bold">‘‘yadi rūpasaññāna’’</hi>ntiādinā pakārena vuttasaññānanti attho| <hi rend="bold">nirupakkilesā</hi> <pb ed="V" n="2.0013"/> nīvaraṇādi upakkilesavimuttito| uttamā paṇītabhāvappattito, tato eva <hi rend="bold">seṭṭhā,</hi> seṭṭhattā eva uttaritarābhāvato <hi rend="bold">anuttariyā| akkhāyatī</hi>ti upaṭṭhāti| ākiñcaññāyatanasaññāya visuṃ vuccamānattā catutthāruppasaññāya ca imasmiṃ saññīvāde anotaraṇato, <hi rend="bold">‘‘yadi āruppasaññānanti iminā ākāsānañcāyatana-viññāṇañcāyatanasaññā’’</hi>icceva vuttaṃ| <hi rend="bold">itarehi pana dvīhī</hi>ti, ‘‘yadi ekattasaññānaṃ, yadi nānattasaññāna’’nti imehi dvīhi padehi| <hi rend="bold">samāpannakavāro ca</hi> tathā idha kathitoti adhippāyo| <hi rend="bold">koṭṭhāsato aṭṭha saññā</hi> catukkadvayasaṅgahato| ekattasaññīpadaṃ ṭhapetvā <hi rend="bold">atthato pana satta saññā honti</hi> aggahitaggahaṇenāti adhippāyo| tenāha – <hi rend="bold">‘‘samāpannaka…pe.… saṅgahitoyevā’’</hi>ti|</p>

<p rend="bodytext"><hi rend="bold">saññāgata</hi>nti saññāvasena gataṃ, saññāsaṅgahaṃ gataṃ vā| tassa pana adiṭṭhigatassapi upalabbhamānattā, <hi rend="bold">‘‘saddhiṃ diṭṭhigatenā’’</hi>ti vuttaṃ| <hi rend="bold">paccayehi samāgantvā kata</hi>nti saha kāraṇabhūtehi paccayehi teneva saha kāraṇabhāvena samāgantvā nibbattitaṃ; paṭiccasamuppannanti attho| <hi rend="bold">saṅkhatattā oḷārikaṃ</hi> uppādavayaññathattasabbhāvato| yassa hi uppādo paññāyati, vayo paññāyati, ṭhitassa aññathattaṃ paññāyati, taṃ khaṇe khaṇe bhijjanasabhāvato passantassa pākaṭabhūtavikāraṃ oḷārikaṃ siyā| na cettha maggaphaladhammā nidassetabbā tesaṃ tathā ananupassitabbato; tesampi saṅkhatabhāvena itarehi samānayogakkhamatāya dunnivārayabhāvato| tathā hi ‘‘asesavirāganirodhā’’ti (udā. 3) vacanato maggassapi nissaraṇabhāvena <hi rend="bold">‘‘atthi kho pana saṅkhārānaṃ nirodho’’</hi>ti nibbānamevettha paṭiyogabhāvena uddhaṭaṃ ‘‘nirujjhanti etthā’’ti katvā| <hi rend="bold">nirodhasaṅkhātaṃ nibbānaṃ nāma atthī</hi>ti ettha, – ‘‘atthi, bhikkhave, ajātaṃ <pb ed="M" n="2.0225"/> abhūtaṃ asaṅkhata’’nti suttapadaṃ (udā. 73) ānetvā vattabbaṃ| <hi rend="bold">nibbānadassī</hi>ti sacchikiriyābhisamayavasena nibbānadassī, tato eva itarābhisamayatthasiddhiyā <hi rend="bold">taṃ saṅkhataṃ atikkanto</hi>|</p>

<p rend="bodytext" n="23"><hi rend="paranum">23</hi><hi rend="dot">.</hi> <hi rend="bold">aṭṭhasu asaññīvādesū</hi>ti idaṃ brahmajāle (dī. ni. 1.78-80) āgatanayena vuttameva hi sandhāya heṭṭhā, ‘‘saññīti iminā aṭṭha asaññīvādā kathitā’’ti vuttaṃ| idha pana cattāro vādā eva uddhaṭā| tenāha <hi rend="bold">‘‘asaññī’’</hi>tiādi| esa nayo parato <hi rend="bold">‘‘aṭṭhasu nevasaññīnāsaññīvādesū’’</hi>ti etthāpi| saññāya sati tāya vedanāgāhasabbhāvato <hi rend="bold">‘‘ābādhanaṭṭhena saññā rogo’’</hi>ti vuttaṃ| dukkhatāsūlayogato kilesāsucipaggharaṇato uppādajarābhaṅgehi uddhumātapakkapabhijjanato ca <hi rend="bold">saññā gaṇḍo;</hi> svāyamattho dosaduṭṭhatāya eva hotīti āha – <hi rend="bold">‘‘sadosaṭṭhena gaṇḍo’’</hi>ti| pīḷājananato antotudanato duruddharaṇato ca saññā sallaṃ; svāyamattho <pb ed="V" n="2.0014"/> attabhāvaṃ anupavisitvā avaṭṭhānenāti āha <hi rend="bold">‘‘anupaviṭṭhaṭṭhena salla’’</hi>nti| paṭisandhiggahaṇe viññāṇaṃ kutoci āgataṃ viya hotīti vuttaṃ <hi rend="bold">‘‘paṭisandhivasena āgati’’</hi>nti| <hi rend="bold">gati</hi>nti pavattiṃ| sā pana tāsu tāsu gatīsu vutti hotīti vuttaṃ – <hi rend="bold">‘‘cutivasena gati’’</hi>nti; vaḍḍhanavasena ghanapabandhavasenāti attho| tenāha <hi rend="bold">‘‘aparāpara’’</hi>nti| aparāparañhi pabandhavasena pavattamānaṃ viññāṇaṃ nandūpasecanaṃ; itaraṃ khandhattayaṃ vā nissāya abhivuddhiṃ patiṭṭhaṃ mahantañca pāpuṇātīti| pavaḍḍhavasena vā gatiṃ, nikkhepavasena cutiṃ, tato aparāparañca rūpapavattanavasena upapattiṃ, indriyaparipākavasena vuḍḍhiṃ tassa tassa kammassa katūpacitabhāvena viruḷhiṃ; tassa kammassa phalanibbattiyā vepullanti yojetabbaṃ|</p>

<p rend="bodytext"><hi rend="bold">kāmañcā</hi>tiādinā ‘‘aññatra rūpā’’tiādikā codanā lakkhaṇavasena vuttāti dassetvā ayañca nayo codanāya avisiṭṭhavisayatāya siyā; visiṭṭhavisayā panāyaṃ codanāti dassetuṃ, <hi rend="bold">‘‘ayaṃ pana pañho’’</hi>tiādi vuttaṃ| <hi rend="bold">ettake khandhe</hi>ti yathāvutte rūpavedanādike cattāro khandhe| <hi rend="bold">aññatra rūpā</hi>ti iminā yattha katthaci rūpena vinā viññāṇassa pavatti natthīti dīpitaṃ hoti| bhavavisesacodanāya sabhāvato <pb ed="M" n="2.0226"/> eva viññāṇena vinā rūpassapi pavatti natthīti dīpitaṃ hotīti āha – <hi rend="bold">‘‘arūpabhavepi rūpaṃ, asaññābhave ca viññāṇaṃ atthī’’</hi>ti| <hi rend="bold">nirodhasamāpannassā</hi>ti saññāvedayitanirodhaṃ samāpannassapi viññāṇaṃ atthi| <hi rend="bold">byañjanacchāyāya ce atthaṃ paṭibāhasī</hi>ti yadi saddatthameva gahetvā adhippāyaṃ na gaṇhasi neyyatthaṃ suttanti| ettha ca asaññabhave nibbattasattavasena paṭhamavādo; saññaṃ attato samanupassatīti ettha vuttanayena saññaṃyeva attāti gahetvā tassa kiñcanabhāvena ṭhitāya aññāya saññāya abhāvato asaññīti pavatto dutiyavādo; tathā saññāya saha rūpadhamme sabbe eva vā rūpārūpadhamme attāti gahetvā pavatto tatiyavādo; takkaggāhavaseneva pavatto catutthavādo| tesu yaṃ vattabbaṃ, taṃ heṭṭhā vuttanayeneva veditabbaṃ| nevasaññīnāsaññīvādepi asaññabhave nibbattassa sattassa cutipaṭisandhīsu; sabbattha vā paṭusaññākiccaṃ kātuṃ asamatthāya sukhumāya saññāya atthibhāvapaṭijānanavasena paṭhamavādo; asaññīvāde vuttanayena sukhumāya saññāya vasena sañjānanasabhāvatāpaṭijānanavasena ca dutiyavādādayo pavattāti| evamettha etesaṃ vādānaṃ sabbhāvo veditabbo| sesaṃ vuttanayameva|</p>

<p rend="bodytext" n="24"><hi rend="paranum">24</hi><hi rend="dot">.</hi> yattha na saññā, tattha ñāṇassa sambhavo eva natthīti āha – <hi rend="bold">‘‘asaññā sammoho’’</hi>ti, asaññabhāvo nāma sammohappavattīti attho| yathā niyyantīti niyyāniyāti bahulaṃ vacanato kattusādhano niyyāniyasaddo, evaṃ idha viññātabbasaddoti āha – <hi rend="bold">‘‘vijānātīti</hi> <pb ed="V" n="2.0015"/> <hi rend="bold">viññātabba’’</hi>nti, vijānanaṃ viññāṇanti attho| tena <hi rend="bold">diṭṭhasutamutaviññātabbamattenā</hi>ti diṭṭhasutamutaviññāṇappamāṇenāti attho daṭṭhabbo| tenāha – <hi rend="bold">‘‘pañcadvārikasaññāpavattimattenā’’</hi>ti, nibbikappabhāvato pañcadvārikasaññāpavattisamena bhāvanābhinīhārenāti attho| <hi rend="bold">oḷārikasaṅkhārappavattimattenā</hi>ti oḷārikānaṃ saṅkhārānaṃ pavattiyā| <hi rend="bold">oḷārikasaṅkhārā</hi>ti cettha ākiñcaññāyatanapariyosānā samāpattidhammā adhippetā| <hi rend="bold">upasampada</hi>nti ye saññāya, asaññibhāve ca dosaṃ disvā nevasaññānāsaññāyatanaṃ vaṇṇentāpi rūpajjhānapaṭilābhamattena tassa sampādanaṃ paṭilābhaṃ adhigamaṃ paññapenti, tesaṃ tassa byasanaṃ akkhāyati anupāyabhāvato| tenāha <hi rend="bold">‘‘vināso’’</hi>tiādi| <hi rend="bold">vuṭṭhāna</hi>nti sadisasamāpajjanapubbakaṃ parivuṭṭhānaṃ| samāpatti eva tesaṃ natthi anadhigatattā| <hi rend="bold">oḷārikasaṅkhārappavattiyā</hi> antamaso ākiñcaññāyatanasaṅkhārappavattiyāpi <hi rend="bold">pattabbanti na akkhāyati</hi> <pb ed="M" n="2.0227"/> tepi samatikkamitvā pattabbato| <hi rend="bold">saṅkhārāna</hi>nti niddhāraṇe sāmivacanaṃ| <hi rend="bold">avasesā</hi>ti ito paraṃ sukhumabhāvo nāma natthīti sukhumabhāvāpattiyā avasesā| tenāha – <hi rend="bold">‘‘bhāvanāvasena sabbasukhumabhāvaṃ pattā saṅkhārā’’</hi>ti| <hi rend="bold">eta</hi>nti nevasaññānāsaññāyatanaṃ, <hi rend="bold">pattabbaṃ nāma hoti</hi> tādisasaṅkhārappattiyaṃ tabbohārato| <hi rend="bold">saṅkhataṃ</hi> samecca sambhuyya paccayehi katattā|</p>

<p rend="bodytext" n="25"><hi rend="paranum">25</hi><hi rend="dot">.</hi> ‘‘ye te samaṇabrāhmaṇā sato sattassa ucchedaṃ vināsaṃ vibhavaṃ paññapentī’’ti (ma. ni. 3.25) vakkhamānattā sabuddhiyaṃ viparivattamāne ekajjhaṃ gahetvā, ‘‘tatrā’’ti bhagavatā vuttanti āha – <hi rend="bold">‘‘tatrāti sattasu ucchedavādesu bhumma’’</hi>nti| <hi rend="bold">uddhaṃ sara</hi>nti uddhaṃ gataṃ sarantāti taṃ dassento āha <hi rend="bold">‘‘uddhaṃ vuccatī’’</hi>tiādi| <hi rend="bold">sarantā</hi>ti yattha patthenti na labhanti, taṃ jānantā| <hi rend="bold">āsatti</hi>nti āsīsanaṃ| <hi rend="bold">peccā</hi>ti paraloke| <hi rend="bold">vāṇijūpamā viyā</hi>ti bhavapariyāpannaphalavisesāpekkhāya paṭipajjanato| <hi rend="bold">sakkāyassa bhayā</hi>ti santo kāyoti sakkāyo, paramatthato vijjamāno dhammasamūhoti katvā upādānakkhandhapañcakaṃ, tato bhāyanena| <hi rend="bold">mā khīyi mā</hi> parikkhayaṃ agamāsi| <hi rend="bold">mā osīdi</hi> mā heṭṭhā bhassi| <hi rend="bold">abbha</hi>nti ākāsaṃ <hi rend="bold">mā undriyi</hi> mā bhijjitvā pati| gaddulena baddho <hi rend="bold">gaddulabaddho| daḷhathambho viya khīlo viya ca</hi> sakkāyo dummocanīyato| <hi rend="bold">sā viya diṭṭhigatiko</hi> tassa anuparivattanato| <hi rend="bold">daṇḍako viya diṭṭhi</hi> chedanakaraṇāya asamatthabhāvakaraṇato| <hi rend="bold">rajju viya taṇhā</hi> bandhanato ca, ārammaṇakaraṇavasena samannāgamanavasena ca sambaddhabhāvato| tena vuttaṃ – <hi rend="bold">‘‘diṭṭhidaṇḍake pavesitāya taṇhārajjuyā’’</hi>ti|</p>

<p rend="bodytext" n="26"><hi rend="paranum">26</hi><hi rend="dot">.</hi> bhagavā attano desanāvilāsena veneyyajjhāsayavasena (catucattārīsa aparantakappikavādā tattha tattha antogadhāti) uddesavasena pañceva saṅgahetvā yathuddesaṃ nigamento, <hi rend="bold">‘‘imāneva</hi> <pb ed="V" n="2.0016"/> <hi rend="bold">pañcāyatanānī’’</hi>ti <pb ed="M" n="2.0228"/> āha| tattha dukkhassa nimittabhāvato diṭṭhigatānaṃ kāraṇaṭṭhena āyatanatthoti vuttaṃ – <hi rend="bold">‘‘imāneva pañca kāraṇānī’’</hi>ti| saññīādivasena tīṇi ucchedavādoti <hi rend="bold">cattāri bhājitāni</hi>| itaraṃ pana <hi rend="bold">diṭṭhadhammanibbānaṃ kuhiṃ paviṭṭhaṃ</hi>? sarūpato abhājitattā yathābhājitesu vādesu kattha antogadhanti pucchati| uddese pana sarūpato gahitameva, ‘‘diṭṭhadhammanibbānaṃ vā paneke abhivadantī’’ti| itaro ekattasaññīvāde nānattasaññīvāde antogadhanti dassento <hi rend="bold">‘‘ekatta…pe.… veditabba’’</hi>nti āha yathāsukhañcetaṃ vuttaṃ| paṭhamo hi diṭṭhadhammanibbānavādo nānattasaññīvāde antogadho, itare cattāro ekattasaññīvāde|</p>

<p rend="bodytext" n="27"><hi rend="paranum">27</hi><hi rend="dot">.</hi> <hi rend="bold">atītakoṭṭhāsasaṅkhāta</hi>nti atītaṃ khandhakoṭṭhāsasaṅkhātaṃ pubbantaṃ| pubbe nivutthadhammavisayā kappanā idhādhippetā, tasmā atītakālavācako idha pubbasaddo, rūpādikhandhavinimuttañca kappanāvatthu natthi, antasaddo ca koṭṭhāsavācako| tena vuttaṃ <hi rend="bold">‘‘atītakoṭṭhāsasaṅkhātaṃ pubbantaṃ kappetvā’’</hi>ti| ‘‘kappetvā’’ti ca tasmiṃ pubbante taṇhāyanābhinivisānaṃ samatthanaṃ pariniṭṭhāpanaṃ vadati| <hi rend="bold">sesampī</hi>ti ‘‘pubbantānudiṭṭhī’’ti evamādikaṃ| <hi rend="bold">pubbe vuttappakāra</hi>nti ‘‘aparantānudiṭṭhino’’tiādīsu vuttappakāraṃ| ekekasmiñca <hi rend="bold">attā</hi>ti āhito ahaṃmāno etthāti katvā, <hi rend="bold">loko</hi>ti lokiyanti ettha puññapāpāni tabbipākā cāti katvā, taṃ taṃ gahaṇavisesaṃ upādāya paññāpanaṃ hotīti āha – <hi rend="bold">‘‘rūpādīsu aññataraṃ attāti ca lokoti ca gahetvā’’</hi>ti| sabbadābhāvena <hi rend="bold">sassato| amaro nicco dhuvo</hi>ti tasseva vevacanāni| maraṇābhāvena <hi rend="bold">amaro,</hi> uppādābhāvena sabbakālaṃ vattanato <hi rend="bold">nicco,</hi> thiraṭṭhena vikārābhāvena <hi rend="bold">dhuvo, yathāhā</hi>tiādinā yathāvuttamatthaṃ niddesapaṭisambhidāpāḷīhi vibhāveti| ayañca attho ‘‘rūpaṃ attato samanupassati, vedanaṃ… saññaṃ… saṅkhāre… viññāṇaṃ attato samanupassatī’’ti (paṭi. ma. 1.130-131) imissā pañcavidhāya sakkāyadiṭṭhiyā vasena vutto| ‘‘rūpavanta’’ntiādikāya (paṭi. ma. 1.130-131) pana pañcadasavidhāya sakkāyadiṭṭhiyā vasena cattāro cattāro khandhe, ‘‘attā’’ti gahetvā tadaññaṃ – ‘‘loko’’ti paññapentīti ayampi attho labbhati, tathā ekaṃ khandhaṃ, ‘‘attā’’ti gahetvā tadaññe ‘‘loko’’ti paññapentīti evamettha attho daṭṭhabbo| <hi rend="bold">eseva nayo</hi>ti iminā yathā ‘‘rūpādīsu aññataraṃ attāti <pb ed="M" n="2.0229"/> ca lokoti ca gahetvā sassato…pe.… dhuvo’’ti attho vutto; evaṃ asassato anicco adhuvo ucchijjati vinassati na hoti paraṃ maraṇā; nicco ca anicco ca nevanicco nāniccoti evamādimatthaṃ atidisati|</p>

<p rend="bodytext"><hi rend="bold">cattāro sassatavādā</hi>ti lābhīvasena tayo, takkīvasena ekoti evaṃ cattāro| pubbenivāsañāṇalābhī <pb ed="V" n="2.0017"/> titthiyo mandapañño anekajātisatasahassamattaṃ anussarati, majjhimapañño dasa saṃvaṭṭavivaṭṭakappāni, tikkhapañño cattārīsa saṃvaṭṭavivaṭṭakappāni, na tato paraṃ| so evaṃ anussaranto attā ca loko cāti abhivadati| takkī pana takkapariyāhataṃ vīmaṃsānucaritaṃ sayaṃpaṭibhānaṃ sassato attā ca loko cāti abhivadati| tena vuttaṃ – ‘‘lābhīvasena tayo, takkīvasena ekoti evaṃ cattāro sassatavādā’’ti| eteneva ca adhiccasamuppattikavādo viya sassatavādo kasmā duvidhena na vibhattoti ce? paṭikkhittattāti daṭṭhabbaṃ|</p>

<p rend="bodytext">ettha ca, ‘‘sassato attā ca loko cā’’ti vāde ayamayuttatāvibhāvanā – yadi hi parena parikappito attā, loko vā sassato siyā, tassa nibbikāratāya purimarūpāvijahanato kassaci visesādhānassa kātuṃ asakkuṇeyyatāya ahitato nivattanatthaṃ hite ca paṭipattiatthaṃ upadeso eva nippayojano siyā sassatavādino| kathaṃ vā so upadeso pavattīyati vikārābhāvato; evañca attano ajaṭākāsassa viya dānādikiriyā hiṃsādikiriyā ca na sambhavati; tathā sukhassa dukkhassa ca anubhavananibandho eva sassatavādino na yujjati kammabaddhābhāvato, jātiādīnaṃ asambhavato kuto vimokkho| atha pana dhammamattaṃ tassa uppajjati ceva vinassati ca, yassa vasenāyaṃ kiriyādivohāroti vadeyya| evampi purimarūpāvijahanena avaṭṭhitassa attano dhammamattanti na sakkā sambhāvetuṃ; te vā panassa dhammā avatthābhūtā tato aññe vā siyuṃ anaññe vā, yadi aññe, na tāhi tassa uppannāhipi koci viseso atthi| yo hi karoti paṭisaṃvedeti cavati upapajjati cāti icchitaṃ| tasmā tadavattho eva yathāvuttadoso, kiñca dhammakappanāpi niratthakā siyā| atha anaññe, uppādavināsavantīhi avatthāhi <pb ed="M" n="2.0230"/> anaññassa attano tāsaṃ viya uppādavināsasambhavāpattito kuto niccatāvakāso| tāsampi vā attano viya niccatāti bandhanavimokkhānaṃ asambhavo evāti na yujjati eva sassatavādo; na cettha koci vādī dhammānaṃ sassatabhāve parisuddhaṃ yuttiṃ vattuṃ samattho atthi; yuttirahitañca vacanaṃ na paṇḍitānaṃ cittamārādhetīti viññūhi chaḍḍito evāyaṃ sassatavādoti|</p>

<p rend="bodytext"><hi rend="bold">satta ucchedavādā</hi>ti ettha te sarūpamattato heṭṭhā dassitā eva, tattha dve janā ucchedadiṭṭhiṃ gaṇhanti lābhī ca alābhī ca| tattha lābhī nāma dibbacakkhuñāṇalābhī dibbena cakkhunā arahato cutiṃ disvā upapattiṃ apassanto| yo vā puthujjanānampi cutimattameva daṭṭhuṃ sakkoti, pubbayogābhāvena parikammākaraṇena vā upapātaṃ daṭṭhuṃ na sakkoti| so ‘‘tattha tattheva <pb ed="V" n="2.0018"/> attā ucchijjatī’’ti ucchedadiṭṭhiṃ gaṇhāti| alābhī – ‘‘ko paralokaṃ jānāti, ettako jīvavisayo, yāva indriyagocaro’’ti attano dhītuyā hatthaggaṇhanakarājā viya kāmasukhagiddhatāya vā, ‘‘yathā rukkhapaṇṇāni rukkhato patitāni na paṭisandhiyanti, evaṃ sabbepi sattā appaṭisandhikamaraṇameva gacchanti, jalabubbuḷakūpamā sattā’’ti takkamattavasena vā ucchedadiṭṭhiṃ gaṇhāti| tattha yaṃ heṭṭhā vuttaṃ – ‘‘manussattabhāve kāmāvacaradevattabhāve rūpāvacaradevattabhāve catubbidharūpattabhāve cavitvā sattassa ucchedapaññāpanavasena satta ucchedavādā kathitā’’ti| tattha yuttaṃ tāva purimesu tīsu vādesu ‘‘kāyassa bhedā’’ti vuttaṃ; pañcavokārabhavapariyāpannaṃ attabhāvaṃ ārabbha pavattattā tesaṃ vādānaṃ, na yuttaṃ catuvokārabhavapariyāpannaṃ attabhāvaṃ nissāya pavattesu catutthādīsu catūsu vādesu, ‘‘kāyassa bhedā’’ti vuttaṃ| na hi arūpīnaṃ kāyo atthīti? saccametaṃ, rūpabhave pavattavohāreneva diṭṭhigatiko arūpabhavepi kāyavohāramāropetvā āha ‘‘kāyassa bhedā’’ti| yathā diṭṭhigatikehi diṭṭhiyo paññattā, tatheva bhagavā dassesīti| arūpakāyabhāvato vā phassādidhammasamūhabhūte arūpattabhāve kāyaniddeso daṭṭhabbo|</p>

<p rend="bodytext">etthāha – ‘‘kāmāvacaradevattabhāvādiniravasesavibhavapatiṭṭhāpakānaṃ dutiyavādādīnaṃ yutto aparantakappikabhāvo anāgataddhavisayattā tesaṃ <pb ed="M" n="2.0231"/> vādānaṃ; na pana diṭṭhigatika-paccakkhabhūta-manussattabhāva-samucchedapatiṭṭhāpakassa paṭhamavādassa paccuppannavisayattā’’ti| yadi evaṃ yathā hi dutiyādivādānaṃ, purimapurimavādasaṅgahitasseva attano uttaruttarabhavopapattiyā samucchedanato yujjati aparantakappikatā, tathā ca ‘‘no ca kho, bho, ayaṃ attā ettāvatā sammā samucchinno hotī’’tiādi vuttaṃ| evaṃ anāgatasseva manussattabhāvasamucchedassa adhippetattā paṭhamavādassapi aparantakappikatā yujjati| evaṃ sabbassapi pubbantato āgatassa ucchedapaññāpanavasena idha pubbantakappikesu desanā gatā| ete ucchedavādā heṭṭhā aparantakappikesu desanā gatā| ete ucchedavādā heṭṭhā aparantakappikesu tattha tattheva ucchijjati, na tato uddhaṃ pavatti atthīti dassanatthaṃ vuttā| jalabubbuḷakūpamā hi sattāti tassa laddhi|</p>

<p rend="bodytext"><hi rend="bold">idhā</hi>ti pubbantakappikesu| <hi rend="bold">idheva</hi> manussattabhāvādike <hi rend="bold">ucchijjati</hi> vinaṭṭhavināsavasena| evaṃ anāgate anuppattidassanaparānaṃ ucchedavādānaṃ aparantakappikesu gahaṇaṃ; pubbantato pana āgatassa attano idheva ucchedadassanaparānaṃ pubbantakappikesu gahaṇaṃ| <hi rend="bold">ito paraṃ na gacchatī</hi>ti pana idaṃ atthato āpannassa atthassa dassanaṃ| sattesu saṅkhāresu ca ekaccasassatanti pavatto ekaccasassatavādo<pb ed="V" n="2.0019"/>| so pana brahmakāyika-khiḍḍāpadosika-manopadosikattabhāvato cavitvā idhāgatānaṃ takkino ca uppajjanavasena catubbidhoti āha <hi rend="bold">‘‘cattāro ekaccasassatavādā’’</hi>ti| ‘‘saṅkhārekaccasassatikā’’ti idaṃ tehi sassatabhāvena gayhamānānaṃ dhammānaṃ yathāsabhāvadassanavasena vuttaṃ, na panekaccasassatikamatadassanavasena| tassa hi sassatābhimataṃ asaṅkhatamevāti laddhi| tathā hi vuttaṃ (dī. ni. 1.49) <hi rend="bold">brahmajāle</hi> – ‘‘cittanti vā manoti vā viññāṇanti vā ayaṃ attā nicco dhuvo sassato avipariṇāmadhammo sassatisamaṃ tatheva ṭhassatī’’ti| na hi yassa bhāvassa paccayehi abhisaṅkhatabhāvaṃ paṭijānāti; tasseva niccadhuvādibhāvo anummattakena na sakkā paṭiññātuṃ| etena, ‘‘uppādavayadhuvatāyuttabhāvā siyā niccā, siyā aniccā, siyā na vattabbā’’tiādinā pavattassa sattabhaṅgavādassa ayuttatā vibhāvitā hoti|</p>

<p rend="bodytext">tatthāyaṃ <pb ed="M" n="2.0232"/> (dī. ni. ṭī. 1.38) ayuttatāvibhāvanā – yadi, ‘‘yena sabhāvena yo dhammo atthīti vuccati, teneva sabhāvena so dhammo natthī’’tiādinā vucceyya, siyā anekantavādo; atha aññena, siyā na anekantavādo; na cettha desantarādisambaddhabhāvo yutto vattuṃ tassa sabbalokasiddhattā vivādābhāvato| ye pana vadanti – ‘‘yathā suvaṇṇaghaṭe makuṭe kate ghaṭabhāvo nassati, makuṭabhāvo uppajjati, suvaṇṇabhāvo tiṭṭhatiyeva, evaṃ sabbabhāvānaṃ koci dhammo nassati, koci uppajjati, sabhāvo pana tiṭṭhatī’’ti| te vattabbā – kiṃ taṃ suvaṇṇaṃ, yaṃ ghaṭe makuṭe ca avaṭṭhitaṃ? yadi rūpādi, so saddo viya anicco, atha rūpādisamūho, samūho nāma sammutimattaṃ| tassa vohāramattassa atthitā natthitā niccatā vā na vattabbā| tassa paramatthasabhāvena anupalabbhanatoti anekantavādo na siyā| dhammā ca dhammito aññe vā siyuṃ anaññe vā| yadi aññe, na tesaṃ aniccatāya dhammī anicco aññattā| na hi rūpā cakkhuviññāṇaṃ aññattā, na ca rūpe cakkhuviññāṇasaddo hoti; kiñca dhammakappanāpi niratthikā siyā dhammino niccāniccatāya asijjhanato atha anaññe; uppādavināsavantehi anaññassa dhammino tesaṃ viya uppādavināsasabbhāvato kuto niccatāvakāso, tesampi vā dhammino viya niccatāpatti siyā| apica niccāniccanavattabbarūpo attā ca loko ca paramatthato vijjamānatāpaṭijānanato yathā niccādīnaṃ aññataraṃ rūpaṃ, yathā vā dīpādayo| na hi dīpādīnaṃ udayabbayasabhāvānaṃ niccāniccanavattabbasabhāvatā sakkā vattuṃ jīvassa niccādīsu aññataraṃ rūpaṃ viyāti evaṃ sattabhaṅgassa viya sesabhaṅgānampi asambhavoyevāti sattabhaṅgavādassa ayuttatā veditabbāti|</p>

<p rend="bodytext">ettha <pb ed="V" n="2.0020"/> ca, ‘‘issaro nicco, aññe sattā aniccā’’ti evaṃ pavattavādā sattekaccasassatavādā; seyyathāpi issaravādādayo| ‘‘paramāṇavo niccā dhuvā, dviaṇukādayo aniccā’’ti evaṃ pavattavādā saṅkhārekaccasassatavādā; seyyathāpi kaṇādavādādayo| nanu ca ‘‘ekacce dhammā sassatā, ekacce <pb ed="M" n="2.0233"/> asassatā’’ti; etasmiṃ vāde cakkhādīnaṃ asassatatāsanniṭṭhānaṃ yathāsabhāvāvabodho eva, tayidaṃ kathaṃ micchādassananti, ko evamāha – ‘‘cakkhādīnaṃ asassatabhāvasanniṭṭhānaṃ micchādassana’’nti? asassatesuyeva pana kesañci dhammānaṃ sassatabhāvābhiniveso idha micchādassanaṃ; tena pana ekavāre pavattamānena cakkhādīnaṃ asassatabhāvāvabodho vidūsito saṃsaṭṭhabhāvato; visasaṃsaṭṭho viya sappimaṇḍo sakiccakāraṇāsamattatāya sammādassanapakkhe ṭhapetabbataṃ nārahati| atha vā asassatabhāvena nicchitāpi cakkhuādayo samāropitajīvasabhāvā eva diṭṭhigati kehi gayhantīti tadavabodhassa micchādassanabhāvo na sakkā nivāretuṃ| tathā hi vuttaṃ <hi rend="bold">brahmajāle</hi> (dī. ni. 1.49) – ‘‘cakkhunti vā…pe.… kāyoti vā ayaṃ me attā’’tiādi| evañca katvā asaṅkhatāya saṅkhatāya ca dhātuyā vasena yathākkamaṃ ekacce dhammā sassatā; ekacce asassatāti evaṃ pavatto vibhajjavādopi ekaccasassatavādo āpajjatīti evaṃpakārā codanā anokāsā hoti aviparītadhammasabhāvasampaṭipattibhāvato|</p>

<p rend="bodytext">na maratīti amarā| kā sā? ‘‘evantipi me no’’tiādinā (dī. ni. 1.62) nayena pariyantarahitā diṭṭhigatikassa diṭṭhi ca vācā ca, amarāya diṭṭhiyā vācāya vividho khepoti amarāvikkhepo| so etassa atthīti <hi rend="bold">amarāvikkhepo</hi>| atha vā amarāti ekā macchajāti, sā ummujjananimmujjanādivasena udake sandhāvamānā gāhaṃ na gacchati; evamevaṃ ayampi vādo ito cito ca sandhāvati, gāhaṃ nāgacchatīti amarāvikkhepo, so eva <hi rend="bold">amarāvikkhepiko</hi>| svāyaṃ vādo musāvādanuyogachandarāgamohahetukatāya catudhā pavattoti āha – <hi rend="bold">‘‘cattāro amarāvikkhepikā vuttā’’</hi>ti| nanu cettha (dī. ni. ṭī. 1.65-66) catubbidhopi amarāvikkhepiko kusalādike dhamme paralokattikādīni ca yathābhūtaṃ anavabujjhamāno, tattha tattha pañhaṃ puṭṭho pucchāya vikkhepanamattaṃ āpajjatīti tassa kathaṃ diṭṭhigatikabhāvo| na hi avattukāmassa viya pucchitamatthaṃ ajānantassa vikkhepakaraṇamattena diṭṭhigatikatā yuttāti? na hevaṃ pucchāvikkhepakaraṇamattena tassa diṭṭhigatikatā icchitā, atha kho micchābhinivesena| sassatavasena micchābhiniviṭṭhoyeva hi mandabuddhitāya kusalādidhamme paralokattikādīni <pb ed="M" n="2.0234"/> ca, yāthāvato appaṭipajjamāno attanā aviññātassa atthassa paraṃ viññāpetuṃ asamatthatāya musāvādādibhayena ca vikkhepaṃ āpajjatīti| tathā hissa <pb ed="V" n="2.0021"/> vādassa sassatadiṭṭhisaṅgaho vutto| atha vā puññapāpānaṃ, tabbipākānañca anavabodhena, asaddahanena ca, ‘‘tabbisayāya pucchāya vikkhepakaraṇaṃyeva yuttaṃ sundarañcā’’ti, khantiṃ ruciṃ uppādetvā abhinivisantassa uppannā visuṃyevekā esā diṭṭhi sattabhaṅgadiṭṭhi viyāti daṭṭhabbā| tathā ceva vuttaṃ – ‘‘pariyantarahitā diṭṭhigatikassa diṭṭhi ceva vācā cā’’ti (dī. ni. aṭṭha. 1.61)| kathaṃ panassā sassatadiṭṭhisaṅgaho? ucchedavasena anabhinivesato| ‘‘natthi koci dhammānaṃ yathābhūtavedī vivādabahulattā lokassa; ‘evameva’nti pana saddantarena dhamme nijjhānanā anādikālikā loke’’ti gāhavasena sassatalesopettha labbhatiyeva|</p>

<p rend="bodytext">amati gacchati ettha sabhāvo osānanti anto, mariyādo, so etassa atthīti <hi rend="bold">antavā</hi>| tenāha <hi rend="bold">‘‘sapariyanto’’</hi>ti| avaḍḍhitakasiṇassa puggalassa evaṃ hotīti yojanā| <hi rend="bold">dutiyavādo</hi> ‘‘anantavā loko’’ti vādo| <hi rend="bold">tatiyavādo</hi> ‘‘antavā ca anantavā cā’’ti vādo| <hi rend="bold">catutthavādo</hi> ‘‘nevantavā nānantavā’’ti vādo| ete eva cattāro vādino sandhāya <hi rend="bold">brahmajāle</hi> (dī. ni. 1.53) – ‘‘antānantikā antānantaṃ lokassa paññapenti catūhi vatthūhī’’ti vuttaṃ| tattha (dī. ni. ṭī. 1.53) yuttaṃ tāva purimānaṃ tiṇṇaṃ vādīnaṃ antattañca anantattañca antānantattañca ārabbha pavattavādattā antānantikattaṃ| pacchimassa pana tadubhayapaṭisedhavasena pavattavādattā kathamantānantikattanti? tadubhayapaṭisedhavasena pavattavādattā eva| yasmā paṭisedhavādopi antānantavisayo eva taṃ ārabbha pavattattā| apare āhu – ‘‘yathā tatiyavāde sambhedavasena etasseva antavantatā anantatā ca sambhavati, evaṃ takkīvādepi kālabhedavasena ubhayasambhavato aññamaññapaṭisedhena ubhayaññeva vuccati| kathaṃ? antavantatāpaṭisedhena hi anantatā vuccati, anantatāpaṭisedhena ca antavantatā, antānantānañca tatiyavādabhāvo kālabhedassa adhippetattā| idaṃ vuttaṃ hoti yasmā ayaṃ lokasaññito attā jhāyīhi adhigatavisesehi ananto kadāci sakkhi diṭṭho anusuyyati; tasmā nevantavā| yasmā pana tehi <pb ed="M" n="2.0235"/> eva kadāci antavā sakkhi diṭṭho anusuyyati, tasmā na pana anantavā’’ti| yathā ca anussutitakkīvasena, evaṃ jātissaratakkiādīnañca vasena yathāsambhavaṃ yojetabbaṃ| ayañhi takkiko avaḍḍhitabhāvapubbakattā paṭibhāganimittānaṃ vaḍḍhitabhāvassa vaḍḍhitakālavasena apaccakkhakāritāya anussavādimatte ṭhatvā – ‘‘nevantavā’’ti paṭikkhipati, avaḍḍhitakālavasena pana ‘‘nānanto’’ti| na pana antavantatānantatānaṃ accantamabhāvena yathā taṃ ‘‘nevasaññīnāsaññī’’ti, avassañca etaṃ evaṃ viññātabbaṃ, aññathā vikkhepapakkhaṃyeva bhajeyya catutthavādo| na hi antavantatānantatātadubhayavinimutto attano <pb ed="V" n="2.0022"/> pakāro atthi, takkīvādī ca yuttimaggako, kālabhedavasena ca tadubhayampi ekasmiṃ na na yujjatīti| <hi rend="bold">anantaracatukka</hi>nti ekattasaññīti āgatasaññīcatukkaṃ|</p>

<p rend="bodytext"><hi rend="bold">ekantasukhī</hi>ti ekanteneva sukhī| taṃ panassa sukhaṃ dukkhena avomissaṃ hotīti āha <hi rend="bold">‘‘nirantarasukhī’’</hi>ti| <hi rend="bold">ekantasukhamevā</hi>ti idaṃ sukhabahulataṃ sandhāya vuttaṃ| <hi rend="bold">atītāsu sattasu jātīsū</hi>ti idaṃ tato paraṃ jātissarañāṇena anussarituṃ na sakkāti katvā vuttaṃ| <hi rend="bold">tādisamevā</hi>ti sukhasamaṅgimeva attabhāvaṃ| ‘‘evaṃ sukhasamaṅgī’’ti taṃ <hi rend="bold">anussarantassa jātissarassa</hi> atītajātiyampi idha viya dukkhaphuṭṭhassa taṃ anussarantassa|</p>

<p rend="bodytext"><hi rend="bold">sabbesampī</hi>ti lābhīnaṃ takkīnampi| <hi rend="bold">tathā</hi>ti iminā ‘‘sabbesampī’’ti idaṃ padaṃ ākaḍḍhati| kāmāvacaraṃ nāma adukkhamasukhaṃ anuḷāraṃ avibhūtanti āha <hi rend="bold">‘‘catutthajjhānavasenā’’</hi>ti| catutthajjhānaṃ kāraṇabhūtaṃ etassa atthi, tena vā nibbattanti <hi rend="bold">catutthajjhānikaṃ| majjhattassā</hi>ti majjhattabhūtassa majjhattavedanābahulassa| <hi rend="bold">majjhattabhūtaṭṭhānameva</hi> attano majjhattatāpattameva bhūtapubbaṃ anussarantassa| <hi rend="bold">ekaccasassatikā</hi>ti ekaccasassatavādino vuttā| puggalādhiṭṭhānena hi ekaccasassatikā| esa nayo sesesupi| adhiccasamuppannavādo sassatavādasamuddiṭṭhoti katvā <hi rend="bold">‘‘dve adhiccasamuppannikā’’</hi>ti ca vuttaṃ|</p>

<p rend="bodytext" n="28"><hi rend="paranum">28</hi><hi rend="dot">.</hi> <hi rend="bold">diṭṭhuddhāra</hi>nti yathāvuttānaṃ diṭṭhīnaṃ aniyyānikabhāvadassanavasena paduddharaṇaṃ| <hi rend="bold">paccattaṃyeva ñāṇa</hi>nti aparappaccayaṃ attaniyeva ñāṇaṃ| taṃ pana attapaccakkhaṃ <pb ed="M" n="2.0236"/> hotīti āha <hi rend="bold">‘‘paccakkhañāṇa’’</hi>nti| suvaṇṇassa viya dosāpagamena upakkilesavigamena ñāṇassa visuddhanti āha <hi rend="bold">‘‘parisuddhanti nirupakkilesa’’</hi>nti| kilesandhakāravigamato sappabhāsamujjalameva hotīti vuttaṃ – <hi rend="bold">‘‘pariyodātanti pabhassara’’</hi>nti <hi rend="bold">bāhirasamayasmimpi honti</hi> jhānassa samijjhanato| <hi rend="bold">mayamidaṃ jānāmā</hi>ti ‘‘sassato attā ca loko ca idameva saccaṃ moghamañña’’nti ca micchāgāhavasena aññāṇabhāgameva paribrūhetvā tato eva yathāgahitaṃ gāhaṃ sandhāya – ‘‘mayamidaṃ atthaṃ tattha jānāmā’’ti <hi rend="bold">evaṃ tattha</hi> micchāgāhe avijjamānaṃ <hi rend="bold">ñāṇakoṭṭhāsaṃ otārentiyeva</hi> anuppavesentiyeva| <hi rend="bold">na taṃ ñāṇaṃ, micchādassanaṃ nāmetaṃ,</hi> kiṃ pana taṃ micchādassanaṃ nāma? sassato attā ca loko cātiādinā micchābhinivesabhāvato| tenāha <hi rend="bold">‘‘tadapi…pe.… attho’’</hi>ti| yaṃ taṃ diṭṭhiyā upanissayabhūtaṃ ñāṇaṃ, taṃ sandhāyāha – <hi rend="bold">‘‘jānanamattalakkhaṇattā ñāṇabhāgamattamevā’’</hi>ti| ñāṇampi hi diṭṭhiyā upanissayo hotiyeva lābhino itarassa ca tathā tathā micchābhinivesato| <hi rend="bold">anupātivattanato</hi> anatikkamanato| asādhāraṇato na upātivattanti etenāti <pb ed="V" n="2.0023"/> anupātivattanaṃ, tato| <hi rend="bold">upādānapaccayato</hi>ti upādānassa paccayabhāvato| etena phalūpacāreneva upādānamāha| yadi brahmajāle āgatā sabbāpi diṭṭhiyo idha kathitā honti, evaṃ sante idaṃ suttaṃ brahmajālasuttena ekasadisanti āha – <hi rend="bold">‘‘brahmajāle panā’’</hi>tiādi| ‘‘aññatra rūpaṃ aññatra vedanā sakkāyaṃyeva anuparidhāvantī’’ti vacanato idha sakkāyadiṭṭhi āgatā| <hi rend="bold">brahmajālaṃ kathitameva hoti</hi> tattha āgatānaṃ dvāsaṭṭhiyāpi diṭṭhīnaṃ idhāgatattā| sassatucchedābhiniveso attābhinivesapubbako, ‘‘attā sassato attā ucchedo’’ti pavattanato|</p>

<p rend="bodytext" n="30"><hi rend="paranum">30</hi><hi rend="dot">.</hi> <hi rend="bold">dvāsaṭṭhi…pe.… dassetu</hi>nti kathaṃ panāyamattho ‘‘idha, bhikkhave, ekacco’’tiādipāḷiyā dassito hotīti? appahīnasakkāyadiṭṭhikassa pubbantāparantadiṭṭhiupādiyanajotanato| <hi rend="bold">pariccāgenā</hi>ti vikkhambhanena| <hi rend="bold">catutthajjhānanirodhā tatiyajjhānaṃ upasampajja viharatī</hi>ti ettha na parihīnacatutthajjhānassa tatiyajjhānaṃ bhavati, tatiyajjhānā vuṭṭhitassa pana catutthajjhānā vuṭṭhitassa ca tatiyaṃ paṭilomanayena sambhavati| tenāha <hi rend="bold">‘‘ayaṃ</hi> <pb ed="M" n="2.0237"/> <hi rend="bold">panetthā’’</hi>tiādi| <hi rend="bold">evaṃsampadamidaṃ veditabba</hi>nti ‘‘pavivekā pīti nirujjhatī’’ti idaṃ, ‘‘nirāmisasukhassanirodhā’’ti ettha viya vuṭṭhānanirodhavasena vuttanti veditabbanti attho| <hi rend="bold">hīnajjhānapariyādānakadomanassa</hi>nti nīvaraṇasahagatadomanassamāha| tañhi jhānapariyādānakaraṃ| <hi rend="bold">kammanīyabhāvo</hi>ti samāpattiṃ patto viya samāpattisamāpajjanabhāve kammakkhamabhāvo| somanassavidhurattā domanassaṃ viyāti domanassanti vuttaṃ| ‘‘uppajjati pavivekā pītī’’ti puna vuttā pīti <hi rend="bold">jhānadvayapīti| yaṃ ṭhānaṃ chāyā jahatī</hi>ti yaṃ padesaṃ ātapena abhibhuyyamānaṃ chāyā jahati| tattha ātape chāyāti padesena ātapasaññitānaṃ bhūtasaṅkhatānaṃ pahānaṭṭhānamāha| tenāha <hi rend="bold">‘‘yasmiṃ ṭhāne’’</hi>tiādi|</p>

<p rend="bodytext" n="31"><hi rend="paranum">31</hi><hi rend="dot">.</hi> <hi rend="bold">nirāmisaṃ sukhanti tatiyajjhānasukhaṃ</hi> dūrasamussāritakāmāmisattā|</p>

<p rend="bodytext" n="32"><hi rend="paranum">32</hi><hi rend="dot">.</hi> <hi rend="bold">adukkhamasukhanti catutthajjhānavedanaṃ,</hi> na yaṃ kiñci upekkhāvedanaṃ|</p>

<p rend="bodytext" n="33"><hi rend="paranum">33</hi><hi rend="dot">.</hi> <hi rend="bold">niggahaṇo</hi>ti mamaṃkārabhāvena kiñcipi agaṇhanto| <hi rend="bold">nibbānassa sappāya</hi>nti nibbānādhigamassa, nibbānasseva vā avilomavasena ekantikupāyatāya sappāyaṃ| tenāha <hi rend="bold">‘‘upakārabhūta’’</hi>nti| <hi rend="bold">sabbatthā</hi>ti sabbesu tebhūmakadhammesu| <hi rend="bold">eta</hi>nti etaṃ yathāvuttasamathabhāvanāya kilesānaṃ vikkhambhanaṃ| sabbattha nikantiyā asukkhāpitattā kathaṃ nibbānassa <hi rend="bold">upakārapaṭipadā nāma jātaṃ</hi>? na jāyate vātyadhippāyo| <hi rend="bold">sabbatthā</hi>ti pubbantānudiṭṭhiādike sabbasmiṃ| <hi rend="bold">aggaṇhanavasenā</hi>ti <pb ed="V" n="2.0024"/> taṇhāgāhena aggahaṇavasena| yattha hi taṇhāgāho vimocito, tattha diṭṭhimānaggāhā sukkhā viya honti tadekaṭṭhabhāvato| tādisassa nibbānagāminī paṭipadā eva āsanne, na dūre| tena vuttaṃ – <hi rend="bold">‘‘upakārapaṭipadā nāma jāta’’</hi>nti| tādisassa ca santohamasmītiādikā samanupassanā adhimānapakkhe tiṭṭhatīti āha – <hi rend="bold">‘‘abhivadatīti abhimānena upavadatī’’</hi>ti| idameva upādiyatīti niyamābhāvato <hi rend="bold">‘‘aṭṭhārasavidhampī’’</hi>ti vuttaṃ| sesapadepi eseva nayo| diṭṭhupādāne sati sesupādānasambhavo avuttasiddhoti tadeva uddhaṭaṃ|</p>

<p rend="bodytext"><hi rend="bold">se āyatane veditabbe</hi>ti nirodhassa kāraṇaṃ nibbānaṃ veditabbaṃ| <hi rend="bold">dvinnaṃ āyatanāna</hi>nti cakkhāyatanādīnaṃ dvinnaṃ āyatanānaṃ| <hi rend="bold">paṭikkhepena nibbānaṃ dassitaṃ</hi> veneyyajjhāsayavasena|</p>

<p rend="bodytext"><hi rend="bold">na</hi> <pb ed="M" n="2.0238"/> <hi rend="bold">gādhatī</hi>ti na patiṭṭhāti| <hi rend="bold">ato</hi>ti asmā nibbānā| <hi rend="bold">sarā</hi>ti taṇhā| <hi rend="bold">saṅkhārapaṭikkhepenā</hi>ti saṅkhārekadesabhūtānaṃ catunnaṃ mahābhūtānaṃ paṭikkhepena|</p>

<p rend="bodytext"><hi rend="bold">viññāṇa</hi>nti visiṭṭhena ñāṇena jānitabbaṃ| tato eva <hi rend="bold">anidassanaṃ</hi> acakkhuviññeyyaṃ anindriyagocaraṃ| <hi rend="bold">ananta</hi>nti antarahitaṃ, niccanti attho| <hi rend="bold">sabbato pabha</hi>nti kilesandhakārābhāvato ca samantato pabhassaraṃ| ‘‘sabbato papa’’nti vā pāṭho, sabbato patatitthanti attho| cattārīsakammaṭṭhānasaṅkhātehi titthehi otaritvā anupavisitabbaṃ amatasaranti vuttaṃ hoti| anupādā kañci dhammaṃ aggahetvā vimuccanti etthāti <hi rend="bold">anupādāvimokkho,</hi> nibbānaṃ| anupādā vimuccati etenāti <hi rend="bold">anupādāvimokkho,</hi> aggamaggo| anupādāvimokkhantikatāya pana arahattaphalaṃ <hi rend="bold">anupādāvimokkho</hi>ti vuttaṃ| sesaṃ suviññeyyameva|</p>

<p rend="centre">pañcattayasuttavaṇṇanāya līnatthappakāsanā samattā|</p>

</xml>