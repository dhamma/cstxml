<xml src="s0202t-m76.xml">

<p rend="subhead"><pgroup id="m76"/><readunit id="m76">6. sandakasuttavaṇṇanā</readunit></p>

<p rend="bodytext" n="223"><hi rend="paranum">223</hi><hi rend="dot">.</hi> devena <pb ed="V" n="2.0108"/> vassena kato sobbho devakatasobbho| tenāha <hi rend="bold">‘‘vasso…pe.… rahado’’</hi>ti| <hi rend="bold">guhā</hi>ti paṃsuguhā pāsāṇaguhā missakaguhāti tisso guhā| tattha <hi rend="bold">paṃsuguhā</hi> udakamuttaṭṭhāne ahosi ninnaṭṭhānaṃ pana udakena ajjhotthataṃ| <hi rend="bold">umaṅgaṃ katvā</hi>ti heṭṭhā suduggaṃ katvā| <hi rend="bold">anamataggiyaṃ</hi> <pb ed="M" n="2.0108"/> <hi rend="bold">paccavekkhitvā</hi>ti ‘‘na kho so sattāvāso sulabharūpo, yo iminā dīghena addhunā anāvuṭṭhapubbo’’tiādinā (ma. ni. 1.160) idañca taḷākaṃ mayā vutthapubbaṃ bhavissati, tampi ṭhānaṃ so ca attabhāvo apaññattikabhāvaṃ gatoti evaṃ anamataggiyaṃ paccavekkhitvā tādisaṃ ṭhānaṃ gantuṃ vaṭṭati| iminā nayena samuddapabbatadassanādīsupi paccavekkhaṇāvidhi veditabbo|</p>

<p rend="bodytext"><hi rend="bold">uccaṃ nadamānāyā</hi>ti uccaṃ katvā saddaṃ karontiyā <hi rend="bold">kāmassādabhavassādādivatthu</hi>nti ‘‘ayañca ayañca kāmo iṭṭho kanto manāpo, asuko bhavo iṭṭho kanto manāpo, evamayaṃ loko piyehi piyataro’’ti evaṃ kāmassādabhavassādalokassādādisaṅkhātaṃ vatthuṃ| duggatito saṃsārato ca niyyāti etenāti niyyānaṃ, saggamaggo mokkhamaggo ca, taṃ niyyānaṃ arahati, niyyāne vā niyuttāti niyyānikā, niyyānaṃ vā phalaṃ etissā atthīti niyyānikā, vacīduccaritādisaṃkilesato niyyātīti vā niyyānīyā, ī-kārassa rassattaṃ ya-kārassa ca ka-kāraṃ katvā niyyānikā, cetanāya saddhiṃ samphappalāpā veramaṇi| tappaṭipakkhato aniyyānikā, tassā bhāvo aniyyānikattaṃ, tasmā <hi rend="bold">aniyyānikattā| tiracchānabhūtā</hi>ti tirokaraṇabhūtā| <hi rend="bold">gehassitakathā</hi>ti kāmapaṭisaṃyuttakathā| <hi rend="bold">kammaṭṭhānabhāve</hi>ti aniccatāpaṭisaṃyuttacatusaccakammaṭṭhānabhāve| saha atthenāti <hi rend="bold">sātthakaṃ,</hi> hitapaṭisaṃyuttanti attho| <hi rend="bold">visikhā</hi>ti gharasanniveso, visikhāgahaṇena ca tannivāsino gahitā ‘‘gāmo āgato’’tiādīsu (sārattha. ṭī. 1.ācariyaparamparakathāvaṇṇanā) viya| tenevāha <hi rend="bold">‘‘sūrā samatthā’’</hi>ti <hi rend="bold">‘‘saddhā pasannā’’</hi>ti ca| kumbhaṭṭhānappadesena kumbhadāsiyo vuttāti āha <hi rend="bold">‘‘kumbhadāsikathā vā’’</hi>ti|</p>

<p rend="bodytext" n="228"><hi rend="paranum">228</hi><hi rend="dot">.</hi> vohāro viya tesaṃ tathā vohāramattaṃ gahetvā vuttaṃ <hi rend="bold">‘‘brahmacariyavāse’’</hi>ti| <hi rend="bold">akatā</hi>ti samena, visamena vā kenaci hetunā na katā na vihitā| katavidho karaṇavidhi natthi <pb ed="V" n="2.0109"/> etesanti <hi rend="bold">akaṭavidhā</hi>| padadvayenapi loke kenaci hetupaccayena nesaṃ anibbattataṃ dasseti| <hi rend="bold">iddhiyāpi na nimmitā</hi>ti kassaci iddhimato cetovasippattassa devassa, issarādino vā iddhiyāpi na nimmitā| <hi rend="bold">animmātā</hi>ti kassaci animmāpitā| <hi rend="bold">rūpādijanakabhāva</hi>nti rūpasaddādīnaṃ paccayabhāvaṃ, rūpādayopi pathaviyādīhi <pb ed="M" n="2.0109"/> appaṭibaddhavuttikāti tassa adhippāyo| yathā pabbatakūṭaṃ kenaci anibbattitaṃ kassaci ca anibbattanakaṃ, evametepīti āha <hi rend="bold">‘‘pabbatakūṭā viya ṭhitāti kūṭaṭṭhā’’</hi>ti| yamidaṃ bījato aṅkurādi jāyatīti vuccati, taṃ vijjamānameva tato nikkhamati nāvijjamānaṃ, aññathā aññatopi aññassa upaladdhi siyāti adhippāyo| <hi rend="bold">evaṃ ṭhitā</hi>ti evaṃ nibbikārā ṭhitā| <hi rend="bold">ubhayenapī</hi>ti atthadvayenapīti vadanti| ‘‘kūṭaṭṭhā esikaṭṭhāyiṭṭhitā’’ti padadvayenapi| <hi rend="bold">tesaṃ</hi> sattannaṃ kāyānaṃ| <hi rend="bold">ṭhitattā</hi>ti nibbikārābhāvena ṭhitattā| <hi rend="bold">na calantī</hi>ti vikāraṃ nāpajjanti| vikārābhāvato hi tesaṃ sattannaṃ kāyānaṃ esikaṭṭhāyiṭṭhitatā| aniñjanañca atthato pakatiyā avaṭṭhānamevāti dassetuṃ <hi rend="bold">‘‘na vipariṇāmentī’’</hi>ti vuttaṃ| tathā avipariṇāmadhammattā eva te <hi rend="bold">aññamaññaṃ na byābādhenti</hi>| sati hi vikāraṃ āpādetabbatāya byābādhakatāpi siyā, tathā anuggahetabbatāya anuggāhakatāti tadabhāvaṃ dassetuṃ pāḷiyaṃ ‘‘nāla’’ntiādi vuttaṃ|</p>

<p rend="bodytext">pathavī eva kāyekadesattā <hi rend="bold">pathavīkāyo| hantuṃ vā ghātetuṃ vā samattho nāma natthi</hi> jīvasattamānaṃ kāyānaṃ niccatāya nibbikārabhāvato, eteneva nesamahantabbatā aghātetabbatā atthato vuttāyevāti daṭṭhabbā| tathā hi vuttaṃ <hi rend="bold">‘‘sattannaṃtveva kāyāna’’</hi>ntiādi| <hi rend="bold">sotuṃ vā sāvetuṃ vā samattho nāma natthī</hi>ti paccekaṃ nesaṃ savanesu asamatthattā tadekadesādīsupi asamatthataṃ dīpeti| yadi koci hantā natthi, kathaṃ satthappahāroti āha <hi rend="bold">‘‘yathā muggarāsiādīsū’’</hi>tiādi| <hi rend="bold">kevalaṃ saññāmattameva hoti,</hi> hananaghātanādi pana paramatthato nattheva kāyānaṃ avikopanīyabhāvatoti adhippāyo| <hi rend="bold">kevalaṃ takkamattena niratthakaṃ diṭṭhiṃ dīpetī</hi>ti etena yasmā takkikā niraṅkusatāya parikappanassa yaṃ kiñci attanā parikappitaṃ sārato maññamānā tatheva abhinivissa takkadiṭṭhiggāhaṃ gaṇhanti, tasmā na tesaṃ diṭṭhivatthusmiṃ viññūhi vicāraṇā kattabbāti dasseti| <hi rend="bold">kecī</hi>ti sārasamāsācariyā| <hi rend="bold">pañcindriyavasenā</hi>ti pañcarūpindriyavasena| <hi rend="bold">kammanti laddhi</hi> kammabhāvena supākaṭattā| avaṅkakathātāraṇādikā <hi rend="bold">dvāsaṭṭhi paṭipadā| ekasmiṃ kappe</hi>ti ekasmiṃ mahākappe|</p>

<p rend="bodytext"><hi rend="bold">purisabhūmiyo</hi>ti <pb ed="M" n="2.0110"/> padhānapuggalena niddeso, itthīnampetā bhūmiyo icchanteva| <hi rend="bold">bhikkhu ca pannako</hi>tiādi tesaṃ pāḷiyeva| tattha <hi rend="bold">pannako</hi>ti bhikkhāya vicaraṇakoti vadanti, tesaṃ vā paṭipattiṃ <pb ed="V" n="2.0110"/> paṭipannako| <hi rend="bold">jino</hi>ti jiṇṇo, jarāvasena nihīnadhātukoti vadanti, attano vā paṭipattiyā paṭipakkhaṃ jinitvā ṭhito| so kira tathābhūto kassacipi dhammaṃ na katheti, tenāha <hi rend="bold">‘‘na kiñci āhā’’</hi>ti| <hi rend="bold">alābhi</hi>nti ‘‘so na kumbhimukhā paṭiggaṇhatī’’tiādinā (dī. ni. 1.394) nayena vuttalābhahetusamāyogena alābhiṃ| tato eva jighacchādubbalaparetatāya sayanaparāyaṇaṃ <hi rend="bold">samaṇaṃ pannabhūmīti vadati</hi>|</p>

<p rend="bodytext"><hi rend="bold">ājīvavuttisatānī</hi>ti sattānaṃ ājīvabhūtāni jīvikāvuttisatāni| pasuggahaṇena eḷakajāti gahitā, migaggahaṇena rurugavayādisabbamigajāti| <hi rend="bold">bahū devā</hi>ti cātumahārājikādibrahmakāyikādivasena nesaṃ antarabhedavasena bahū devā| tattha cātumahārājikānaṃ ekacco antarabhedo <hi rend="bold">‘‘mahāsamayasuttena’’</hi> (dī. ni. 2.331 ādayo) dīpetabbo| <hi rend="bold">mānusāpi anantā</hi>ti dīpadesakulavaṃsājīvādivibhāgavasena mānusāpi anantabhedā| pisācā eva pesācā, te aparapetādayo <hi rend="bold">mahantā</hi> veditabbā|</p>

<p rend="bodytext">chaddantadahamandākiniyo <hi rend="bold">kuḷīramucalinda</hi>nāmena vadati| <hi rend="bold">gaṇṭhikā</hi>ti pabbagaṇṭhikā| <hi rend="bold">paṇḍitopi…pe.… uddhaṃ na gacchati,</hi> kasmā? sattānaṃ saṃsaraṇakālassa niyatabhāvato|</p>

<p rend="bodytext">aparipakkaṃ saṃsaraṇanimittaṃ sīlādinā <hi rend="bold">paripāceti nāma</hi> sīghaṃyeva visuddhippattiyā| <hi rend="bold">paripakkaṃ phussa phussa</hi> patvā patvā paripakkabhāvāpādanena <hi rend="bold">byantiṃ karoti nāma| suttaguḷe</hi>ti suttavaṭṭiyaṃ| <hi rend="bold">nibbeṭhiyamānameva paletī</hi>ti upamāya sattānaṃ saṃsāro anukkamena khīyateva, na tassa vaddhīti dasseti paricchinnarūpattā|</p>

<p rend="bodytext" n="229"><hi rend="paranum">229</hi><hi rend="dot">.</hi> <hi rend="bold">niyativāde pakkhipanto</hi>ti sabbaññutaṃ paṭijānitvāpi padesaññutāya asampāyamāno tattha attano aññāṇakiriyaṃ pariharituṃ asakkonto ca ‘‘evamesā niyatī’’ti niyativāde pakkhipanto|</p>

<p rend="bodytext" n="230"><hi rend="paranum">230</hi><hi rend="dot">.</hi> dhammakathāya <pb ed="M" n="2.0111"/> apassayabhūto anussavo etassa atthīti <hi rend="bold">anussavī,</hi> tenevassa apassayavādaṃ dassetuṃ <hi rend="bold">‘‘anussavanissito’’</hi>ti āha| <hi rend="bold">savanaṃ saccato</hi>ti yaṃ kiñci anussavaṃ, taṃ savanaṃ saccanti gahetvā ṭhito| <hi rend="bold">piṭakasampadāyā</hi>ti ganthasampādanena, tādisaṃ ganthaṃ paguṇaṃ vācuggataṃ katvā taṃ nissāya dhammaṃ katheti| tenāha <hi rend="bold">‘‘vaggapaṇṇāsakāyā’’</hi>tiādi|</p>

<p rend="bodytext" n="232"><hi rend="paranum">232</hi><hi rend="dot">.</hi> <hi rend="bold">mandapañño</hi>ti <pb ed="V" n="2.0111"/> parittapañño| <hi rend="bold">momūho</hi>ti sammuyhako| ‘‘evantipi me no’’tiādinā vividho nānappakāro khepo vācāya paravādānaṃ khīpanaṃ vācāvikkhepo, taṃ <hi rend="bold">vācāvikkhepaṃ,</hi> na marati na pacchijjati yathāvutto vādavikkhepo etāyāti amarā, tattha pavattā diṭṭhi amarāvikkhepo, taṃ <hi rend="bold">amarāvikkhepaṃ| apariyantavikkhepa</hi>nti ‘‘evampi me no’’tiādinā pucchitassa apariyosāpanavasena vikkhepaṃ| <hi rend="bold">ito cito ca sandhāvati</hi> ekasmiṃ sabhāve anavaṭṭhānato| <hi rend="bold">gāhaṃ na upagacchatī</hi>ti micchāgāhatāya uttaravidhānāya purimapakkhaṃ ṭhapetvā gāhaṃ na upagacchati| amarāsadisāya amarāya vikkhepoti <hi rend="bold">amarāvikkhepo</hi>|</p>

<p rend="bodytext"><hi rend="bold">idaṃ kusala</hi>nti ettha <hi rend="bold">iti</hi>-saddo pakārattho, iminā pakārenāti attho| amarāvikkhepiko yathā kusale, evaṃ aññasmiṃ yaṃ kiñci kenaci pucchitaṃ atthaṃ attano aruccanatāya ‘‘evantipi me no’’tiādinā tattha tattha vikkhepaññeva āpajjati, tasmā ‘‘evantipi me no’’tiādi tattha tattha pucchitākārapaṭisedhanavasena vikkhipanākāradassanaṃ| nanu cettha vikkhepavādino vikkhepapakkhassa ananujānanaṃ vikkhepapakkhe avaṭṭhānaṃ yuttanti? na, tatthāpi tassa sammūḷhassa paṭikkhepavaseneva vikkhepavādassa pavattanato| tena vuttaṃ <hi rend="bold">‘‘no’’</hi>ti| tathā hi sañcayo belaṭṭhaputto raññā ajātasattunā sandiṭṭhikaṃ sāmaññaphalaṃ puṭṭho paralokattikādīnaṃ paṭisedhanamukhena vikkhepaṃ byākāsi|</p>

<p rend="bodytext">etthāha – ‘‘nanu cāyaṃ sabbopi amarāvikkhepiko kusalādayo dhamme paralokattikādīni ca yathābhūtaṃ anavabujjhamāno tattha tattha pañhaṃ puṭṭho samāno pucchāya vikkhepamattaṃ āpajjati, tassa kathaṃ diṭṭhigatabhāvo| na hi avattukāmassa viya pucchitamatthaṃ ajānantassa vikkhepakaraṇamattena <pb ed="M" n="2.0112"/> tassa diṭṭhigatikatā yuttā’’ti? vuccate – na heva kho pucchāya vikkhepakaraṇamattena tassa diṭṭhigatikatā, atha kho micchābhinivesavasena| sassatābhinivesena micchābhiniviṭṭhoyeva hi puggalo mandabuddhitāya kusalādidhamme paralokattikādīni ca yāthāvato appaṭipajjamāno attanā aviññātassa atthassa paraṃ viññāpetuṃ asakkuṇeyyatāya musāvādabhayena ca vikkhepaṃ āpajjatīti| atha vā puññapāpānaṃ tabbipākānañca anavabodhena asaddahanena ca tabbisayāya pucchāya vikkhepakaraṇaṃyeva sundaranti khantiṃ ruciṃ uppādetvā abhinivisantassa uppannā visuṃyeva sā ekā diṭṭhi sattabhaṅgadiṭṭhi viyāti daṭṭhabbā, indriyabaddhato ca tatiyaṭṭhānabhāve dassito|</p>

<p rend="bodytext" n="234"><hi rend="paranum">234</hi><hi rend="dot">.</hi> <hi rend="bold">sannidhikārakaṃ</hi> <pb ed="V" n="2.0112"/> <hi rend="bold">kāme</hi>ti ettha anindriyabaddhāni adhippetānīti tilataṇḍulādiggahaṇaṃ, tassa lokassa appasādaparihāratthaṃ kadāci taṇḍulanāḷiādisaṅgahaṇakaraṇaṃ sandhāya vuttaṃ <hi rend="bold">‘‘tilataṇḍulādayo paññāyantī’’</hi>ti|</p>

<p rend="bodytext" n="236"><hi rend="paranum">236</hi><hi rend="dot">.</hi> <hi rend="bold">ājīvakā matā nāmā</hi>ti ime ājīvakā sabbaso sammāpaṭipattirahitā micchā eva ca paṭipajjamānā adhisīlasaṅkhātassa sīlajīvitassa abhāvena matā nāma| <hi rend="bold">puttamatā</hi>ti mataputtā| <hi rend="bold">samaṇe gotame brahmacariyavāso atthī</hi>ti samaṇaṃ eva gotamaṃ parisuddho suparipuṇṇo takkarassa sammā dukkhakkhayāvaho brahmacariyavāso atthi| etenettha dhammasudhammatādidīpanena buddhasubuddhatañca dīpeti, <hi rend="bold">aññattha natthī</hi>ti iminā bāhirakesu tassa abhāvaṃ| sesaṃ suviññeyyameva|</p>

<p rend="centre">sandakasuttavaṇṇanāya līnatthappakāsanā samattā|</p>

</xml>