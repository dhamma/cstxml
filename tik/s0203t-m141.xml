<xml src="s0203t-m141.xml">

<p rend="subhead"><readunit id="m141">11. saccavibhaṅgasuttavaṇṇanā</readunit></p>

<p rend="bodytext" n="371"><hi rend="paranum">371</hi><hi rend="dot">.</hi> <hi rend="bold">ācikkhanā</hi>ti <pb ed="M" n="2.0405"/><pb ed="V" n="2.0187"/> – ‘‘idaṃ dukkhaṃ ariyasaccaṃ, ayaṃ dukkhanirodhagāminī paṭipadā ariyasacca’’nti ādito kathanaṃ| <hi rend="bold">desanā</hi>ti tasseva atthassa atisajjanaṃ pabodhanaṃ| <hi rend="bold">paññāpanā</hi>ti pakārehi ñāpanā, sā pana yasmā itthamidanti veneyyānaṃ paccakkhato dassanā, tesaṃ vā santāne patiṭṭhāpanā hoti, tasmā āha – <hi rend="bold">‘‘dukkhasaccādīnaṃ ṭhapanā’’</hi>ti| <hi rend="bold">paṭṭhapanā</hi>ti patiṭṭhāpanā| yasmā paṭṭhapiyamānasabhāvā desanā bhājanaṃ upagacchantī viya hoti, tasmā vuttaṃ – ‘‘paññāpanā’’ti, jānāpanāti attho| <hi rend="bold">vivaṭakaraṇā</hi>ti desiyamānassa atthassa vivaṭabhāvakaraṇaṃ| <hi rend="bold">vibhāgakiriyā</hi>ti yathāvuttassa atthavibhāgassa vitthārakaraṇaṃ| <hi rend="bold">pākaṭabhāvakaraṇa</hi>nti agambhīrabhāvāpādanaṃ| aparo nayo – catusaccasaññitassa atthassa paccekaṃ sarūpato dassanavasena idanti ādito sikkhāpanaṃ kathanaṃ <hi rend="bold">ācikkhanā,</hi> evaṃ parasantāne pabodhanavasena pavattāpanā <hi rend="bold">desanā,</hi> evaṃ vineyyānaṃ cittaparitosajananena tesaṃ buddhiparipācanaṃ <hi rend="bold">‘‘paññāpanā’’</hi>ti vuccati| evaṃ paññāpentī ca sā desiyamānaṃ atthaṃ veneyyasantāne pakārato ṭhapeti patiṭṭhapetīti <hi rend="bold">‘‘paṭṭhapanā’’</hi>ti vuccati| pakārato ṭhapentī pana saṃkhittassa vitthārato paṭivuttassa punābhidhānato <hi rend="bold">‘‘vivaraṇā’’</hi>ti, tassevatthassa vibhāgakaraṇato <hi rend="bold">‘‘vibhajanā’’</hi>ti, vuttassa vitthārenābhidhānato vibhattassa hetudāharaṇadassanato, <hi rend="bold">‘‘uttānīkamma’’</hi>nti vuccati| tenāha – <hi rend="bold">‘‘pākaṭabhāvakaraṇa’’</hi>nti, hetūpamāvasenatthassa pākaṭabhāvakaraṇatoti attho|</p>

<p rend="bodytext"><hi rend="bold">anuggāhakā</hi>ti anuggaṇhanakāmā| svāyamanuggaho saṅgahavatthuvasena pākaṭo hotīti āha <hi rend="bold">‘‘āmisasaṅgahenā’’</hi>tiādi| janetā janettīti āha <hi rend="bold">‘‘janikā mātā’’</hi>ti| vuddhiṃ parisaṃ āpādetīti <hi rend="bold">āpādetā</hi>| tenāha <hi rend="bold">‘‘posetā’’</hi>ti| idāni dvinnaṃ mahātherānaṃ yathākkamaṃ sabrahmacārīnaṃ bhagavatā vuttehi janikaposikamātuṭṭhāniyehi saṅgāhakataṃ vitthārato dassetuṃ, <hi rend="bold">‘‘janikamātā hī’’</hi>tiādi vuttaṃ| paratoghosena vināpi uparimaggādhigamo hotīti <hi rend="bold">‘‘paccattapurisakārenā’’</hi>ti vuttaṃ| paṭhamamaggo eva hi sāvakānaṃ ekantato ghosāpekkhoti| <hi rend="bold">pattesupī</hi>ti <hi rend="bold">pi</hi>-saddena pageva appattesūti dasseti| bhavassa <pb ed="M" n="2.0406"/> appamattakatā nāma ittarakālatāyāti āha <hi rend="bold">‘‘accharāsaṅghātamattampī’’</hi>ti| <hi rend="bold">janetā</hi>ti janako, thero pana ariyāya janayitā| <hi rend="bold">āpādetā</hi>ti vaḍḍhetā paribrūhetā| purimasmiṃ saccadvaye sammasanaggahaṇaṃ lokiyattā tassa, itarasmiṃ tassa aggahaṇaṃ lokuttarattā|</p>

<p rend="bodytext">kāmehi <pb ed="V" n="2.0188"/> nikkhanto saṅkappo <hi rend="bold">nekkhammasaṅkappo</hi>| svāyamassa tato nikkhamanattho tesaṃ paṭipakkhabhāvato tehi visaṃsaggato virajjanato samucchindanato sabbaso vivittabhāvato ca hotīti dassetuṃ, <hi rend="bold">‘‘kāmapaccanīkaṭṭhenā’’</hi>tiādi vuttaṃ| tattha <hi rend="bold">kāmapadaghāta</hi>nti yathā kāmo padaṃ patiṭṭhaṃ na labhati, evaṃ hananaṃ, kāmasamucchedanti attho| kāmehi sabbaso vivittattā kāmavivitto, ariyamaggo, tassa anto, ariyaphalaṃ, tasmiṃ <hi rend="bold">kāmavivittante| eseva nayo</hi>ti iminā ‘‘byāpādapaccanīkaṭṭhenā’’tiādiyojanaṃ atidisati| sabbe cete nekkhammasaṅkappādayo nānācittesu labbhantīti yojanā| yadi ekacitte labbhanti, kathaṃ tividhamicchāsaṅkappānaṃ samugghātoti āha <hi rend="bold">‘‘tatra hī’’</hi>tiādi| <hi rend="bold">na nānā labbhatī</hi>ti iminā tividhakiccakāritaṃ sammāsaṅkappassa dasseti| kiccavasena hi tassa nāmassa lābho| sammāvācādīnampi maggakkhaṇe ekacitte labbhamānānampi catukiccakāritāya catubbidhanāmāditā veditabbā| sesaṃ suviññeyyameva|</p>

<p rend="centre">saccavibhaṅgasuttavaṇṇanāya līnatthappakāsanā samattā|</p>

</xml>