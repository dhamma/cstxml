<xml src="s0201t-m5.xml">

<p rend="subhead"><readunit id="m5">5. anaṅgaṇasuttavaṇṇanā</readunit></p>

<p rend="bodytext" n="57"><hi rend="paranum">57</hi><hi rend="dot">.</hi> <hi rend="bold">āyasmā</hi> <pb ed="V" n="1.0215"/> <hi rend="bold">sāriputto</hi>ti ettha <hi rend="bold">iti</hi>-saddo ādiattho, evamādikanti attho| tena ‘‘bhikkhū āmantesī’’tiādikaṃ sabbaṃ suttaṃ saṅgaṇhāti| tenāha <hi rend="bold">‘‘anaṅgaṇasutta’’</hi>nti| tassa ko nikkhepo? attajjhāsayo| parehi anajjhiṭṭhoyeva hi mahāthero imaṃ desanaṃ ārabhi| keci panāhu ‘‘ekacce bhikkhū saṃkiliṭṭhacitte disvā tesaṃ cittasaṃkilesappahānāya ceva ekaccānaṃ āyatiṃ anuppādanāya ca ayaṃ desanā āraddhā’’ti| <hi rend="bold">evaṃ sabbasuttesū</hi>ti yathā ettha anaṅgaṇasutte, evaṃ ito paresūti sabbesupi suttesu anuttānapubbapadavaṇṇanā eva karīyati| tenāha <hi rend="bold">‘‘tasmā’’</hi>tiādi| <hi rend="bold">gaṇanaparicchedo</hi>ti gaṇanena paricchindanaṃ| idañhi apparajakkhamahārajakkhatāvasena duvidhe satte paccekaṃ atthaññutānatthaññutāvasena dvidhā katvā ‘‘cattāro’’ti anavasesapariyādānaṃ| vajjīputtakādayo viya puggalavādīti na gahetabbaṃ lokasamaññānusārena atthaṃ paṭivijjhituṃ samatthānaṃ vasena desanāya āraddhattā, ayañca desanānayo satthu nissāya evāti dassento <hi rend="bold">‘‘ayañhī’’</hi>tiādimāha|</p>

<p rend="subhead">sammutiparamatthadesanākathāvaṇṇanā</p>

<p rend="bodytext">tattha (a. ni. ṭī. 1.1.170) sammutiyā desanā <hi rend="bold">sammutidesanā,</hi> paramatthassa desanā <hi rend="bold">paramatthadesanā</hi>| <hi rend="bold">tatthā</hi>ti sammutiparamatthadesanāsu, na sammutiparamatthesu| tenāha <pb ed="M" n="1.0242"/> <hi rend="bold">‘‘evarūpā sammutidesanā, evarūpā paramatthadesanā’’</hi>ti| tatridaṃ sammutiparamatthānaṃ lakkhaṇaṃ – yasmiṃ bhinne, buddhiyā avayavavinibbhoge vā kate na taṃsamaññā, sā ghaṭapaṭādippabhedā sammuti, tabbipariyāyato paramattho| na hi kakkhaḷaphusanādisabhāve ayaṃ nayo labbhati, tattha rūpādidhammaṃ samūhasantānavasena pavattamānaṃ upādāya puggalavohāroti āha <hi rend="bold">‘‘puggaloti sammutidesanā’’</hi>ti| sesapadesupi eseva nayo| uppādavayavanto sabhāvadhammā na niccāti āha <hi rend="bold">‘‘aniccanti paramatthadesanā’’</hi>ti| esa nayo sesapadesupi| nanu khandhadesanāpi sammutidesanāva| khandhaṭṭho hi rāsaṭṭho, koṭṭhāsaṭṭho vāti? saccametaṃ, ayaṃ pana khandhasamaññā phassādīsu tajjāpaññatti viya paramatthasannissayā tassa āsannatarā, puggalasamaññādayo viya na dūreti paramatthasaṅgahatā vuttā, khandhasīsena vā tadupādānā sabhāvadhammā eva gahitā| nanu ca sabhāvadhammā sabbepi sammutimukheneva desanaṃ ārohanti, na samukhenāti sabbāpi desanā sammutidesanāva <pb ed="V" n="1.0216"/> siyāti? nayidamevaṃ desetabbadhammavibhāgena desanāvibhāgassa adhippetattā, na ca saddo kenaci pavattinimittena vinā atthaṃ pakāsetīti|</p>

<p rend="bodytext"><hi rend="bold">sammutivasena desanaṃ sutvā</hi>ti ‘‘idhekacco puggalo attantapo hoti attaparitāpānuyogamanuyutto’’tiādinā (ma. ni. 2.413; pu. pa. 10.25 mātikā) sammutimukhena pavattitaṃ desanaṃ sutamayañāṇuppādanavasena sutvā| <hi rend="bold">atthaṃ paṭivijjhitvā</hi>ti tadanusārena catusaccasaṅkhātaṃ atthaṃ saha vipassanāya maggena paṭivijjhitvā| <hi rend="bold">mohaṃ pahāyā</hi>ti tadekaṭṭhehi kilesehi saddhiṃ anavasesaṃ mohaṃ pajahitvā| <hi rend="bold">visesa</hi>nti nibbānasaṅkhātaṃ arahattasaṅkhātañca visesaṃ| <hi rend="bold">tesa</hi>nti tādisānaṃ vineyyānaṃ| <hi rend="bold">paramatthavasenā</hi>ti ‘‘pañcimāni, bhikkhave, indriyānī’’tiādinā (saṃ. ni. 5.472-474) paramatthadhammavasena| sesaṃ anantaranaye vuttasadisameva| <hi rend="bold">tatthā</hi>ti tassaṃ sammutivasena paramatthavasena ca desanāyaṃ| <hi rend="bold">desabhāsākusalo</hi>ti nānādesabhāsāsu kusalo| <hi rend="bold">tiṇṇaṃ vedāna</hi>nti nidassanamattaṃ, tiṇṇaṃ vedānaṃ sippaganthānampīti adhippāyo sippuggahaṇañhi parato vakkhati| sippāni vā vedantogadhe katvā <hi rend="bold">‘‘tiṇṇaṃ vedāna’’</hi>nti vuttaṃ| <hi rend="bold">kathetabbabhāvena ṭhitāni,</hi> na katthaci sannihitabhāvenāti vedānampi kathetabbabhāveneva avaṭṭhānaṃ dīpento ‘‘guyhā tayī <pb ed="M" n="1.0243"/> nihitā gayhatī’’ti micchāvādaṃ paṭikkhipati| nānāvidhā desabhāsā etesanti <hi rend="bold">nānādesabhāsā</hi>|</p>

<p rend="bodytext">paramo uttamo attho <hi rend="bold">paramattho,</hi> dhammānaṃ yathābhūtasabhāvo| lokasaṅketamattasiddhā <hi rend="bold">sammuti</hi>| yadi evaṃ kathaṃ sammutikathāya saccatātiāha <hi rend="bold">‘‘lokasammutikāraṇā’’</hi>ti, lokasamaññaṃ nissāya pavattanato| lokasamaññāya hi abhinivesena vinā ñāpanā ekaccassa sutassa sāvanā viya na musā anatidhāvitabbato tassā| tenāha bhagavā ‘‘janapadaniruttiṃ nābhiniveseyya, samaññaṃ nātidhāveyyā’’ti (ma. ni. 3.332)| <hi rend="bold">dhammāna</hi>nti sabhāvadhammānaṃ| <hi rend="bold">bhūtakāraṇā</hi>ti yathābhūtasabhāvaṃ nissāya pavattanato| <hi rend="bold">sammutiṃ voharantassā</hi>ti ‘‘puggalo satto’’tiādinā lokasamaññaṃ kathentassa|</p>

<p rend="bodytext"><hi rend="bold">hirottappadīpanattha</hi>nti lokapālanakicce hirottappadhamme kiccato pakāsetuṃ| tesañhi kiccaṃ sattasantāneyeva pākaṭaṃ hotīti puggalādhiṭṭhānāya kathāya taṃ vattabbaṃ| esa nayo sesesupi| yasmiñhi cittuppāde kammaṃ uppannaṃ, taṃsantāne eva tassa phalassa uppatti <hi rend="bold">kammassakatā</hi>| evañhi kataviññāṇanāso akatāgamo vā natthīti sā puggalādhiṭṭhānāya eva kathāya <pb ed="V" n="1.0217"/> dīpetabbā| tehi sattehi kātabbā puññādikiriyā <hi rend="bold">paccattapurisakāro</hi>pi santānavasena nipphādetabbato puggalādhiṭṭhānāya eva kathāya dīpetabbo|</p>

<p rend="bodytext"><hi rend="bold">ānantariyadīpanattha</hi>nti cutianantaraṃ phalaṃ anantaraṃ nāma, tasmiṃ anantare niyuttāni, tannibbattanena anantarakaraṇasīlāni, anantarapayojanāni vāti <hi rend="bold">ānantariyāni,</hi> mātughātādīni, tesaṃ dīpanatthaṃ| tānipi hi santānavasena nipphādetabbato ‘‘mātaraṃ jīvitā voropetī’’tiādinā (paṭṭhā. 1.1.423) puggalādhiṭṭhānāya eva kathāya dīpetabbāni, tathā ‘‘so mettāsahagatena cetasā ekaṃ disaṃ pharitvā viharatī’’tiādinā (dī. ni. 1.556; 3.308; ma. ni. 1.77; 2.309; 3.230; vibha. 642, 643) ‘‘so anekavihitaṃ pubbenivāsaṃ anussarati ekampi jāti’’ntiādinā (dī. ni. 1.244, 245; ma. ni. 1.148, 384, 431; pārā. 12) ‘‘atthi dakkhiṇā dāyakato visujjhati, no paṭiggāhakato’’tiādinā (ma. ni. 3.381) ca pavattā <hi rend="bold">brahmavihārapubbenivāsadakkhiṇāvisuddhikathā</hi> <pb ed="M" n="1.0244"/> puggalādhiṭṭhānāya eva kathāya dīpetabbā sattasantānavisayattā| ‘‘aṭṭha purisapuggalā (saṃ. ni. 1.249), na samayavimutto puggalo’’tiādinā (pu. pa. 1) ca paramatthaṃ kathentopi lokasammutiyā appahānatthaṃ puggalakathaṃ kathesi| etena vuttāvasesāya kathāya puggalādhiṭṭhānabhāve payojanaṃ sāmaññavasena saṅgahitanti daṭṭhabbaṃ| kāmañcetaṃ sabbaṃ apariññātavatthukānaṃ vasena vuttaṃ, pariññātavatthukānampi pana evaṃ desanā sukhāvahā hoti|</p>

<p rend="bodytext"><hi rend="bold">mahājano</hi>ti lokiyamahājano| <hi rend="bold">na jānāti</hi> ghanavinibbhogābhāvena dhammakiccassa asallakkhaṇena| tattha ‘‘kiṃ nāmetaṃ, kathaṃ nāmeta’’nti saṃsayapakkhandatāya <hi rend="bold">sammohaṃ āpajjati</hi>| viruddhābhinivesitāya <hi rend="bold">paṭisattu hoti</hi>| <hi rend="bold">jānāti</hi> ciraparicitatthā vohārakathāya| tato eva na <hi rend="bold">sammohamāpajjati,</hi> na paṭisattu hoti|</p>

<p rend="bodytext"><hi rend="bold">nappajahanti</hi> vohāramukhena paramatthassa dīpanato| samaññāgahaṇavasena lokena ñāyati samaññāyati voharīyatīti lokasamaññā, tāya <hi rend="bold">lokasamaññāya</hi>| tassa tassa atthassa vibhāvane lokena nicchitaṃ, niyataṃ vā vuccati voharīyatīti lokanirutti, tassaṃ <hi rend="bold">lokaniruttiyaṃ</hi>| tathā lokena abhilapīyatīti lokasamaññatāya lokābhilāpo, tasmiṃ <hi rend="bold">lokābhilāpe ṭhitāyeva</hi> appahānato| puggalavādino viya <hi rend="bold">paramatthavasena aggahetvā</hi>|</p>

<p rend="bodytext"><hi rend="bold">santo</hi>ti <pb ed="V" n="1.0218"/> ettha <hi rend="bold">santa</hi>saddo ‘‘dīghaṃ santassa yojana’’ntiādīsu (dha. pa. 70) kilantabhāve āgato, ‘‘ayañca vitakko ayañca vicāro santā honti samitā’’tiādīsu (vibha. 576) niruddhabhāve āgato, ‘‘adhigato kho myāyaṃ dhammo gambhīro duddaso duranubodho santo paṇīto’’tiādīsu (dī. ni. 2.67; ma. ni. 1.281; 2.337; saṃ. ni. 2.172; mahāva. 7) santañāṇagocaratāya, ‘‘upasantassa sadā satimato’’tiādīsu (udā. 27) kilesavūpasame, ‘‘santo have sabbhi pavedayantī’’tiādīsu (dha. pa. 15) sādhūsu, ‘‘pañcime, bhikkhave, mahācorā santo saṃvijjamānā’’tiādīsu (pārā. 195) atthibhāve, idhāpi atthibhāveyeva| so ca puggalasambandhena vuttattā lokasamaññāvasenāti <pb ed="M" n="1.0245"/> dassento <hi rend="bold">‘‘lokasaṅketavasena atthī’’</hi>ti āha| <hi rend="bold">atthī</hi>ti cetaṃ nipātapadaṃ daṭṭhabbaṃ ‘‘atthi imasmiṃ kāye kesā’’tiādīsu (dī. ni. 2.373-374; ma. ni. 1.110; 3.154; a. ni. 6.29; 10.60) viya| <hi rend="bold">saṃvijjamānā</hi>ti padassa atthaṃ dassento <hi rend="bold">‘‘upalabbhamānā’’</hi>ti āha| yañhi saṃvijjati, taṃ upalabbhatīti| aṅganti etehi taṃsamaṅgipuggalā nihīnabhāvaṃ gacchantīti <hi rend="bold">aṅgaṇāni,</hi> rāgādayo| añjati makkhetīti <hi rend="bold">aṅgaṇaṃ,</hi> malādi| añjeti tattha ṭhitaṃ ahundaratāya abhibyañjetīti <hi rend="bold">aṅgaṇaṃ,</hi> vivaṭo bhūmipadeso| dosādīnaṃ pavattiākāravisesatāya nānappakārā bahulappavattiyā <hi rend="bold">tibbakilesā| pāpakāna</hi>nti lāmakānaṃ| <hi rend="bold">akusalāna</hi>nti akosallasambhūtānaṃ| <hi rend="bold">icchāvacarāna</hi>nti icchāvasena pavattānaṃ| <hi rend="bold">saha aṅgaṇenā</hi>ti aṅgaṇanti laddhanāmena yathāvuttakilesena saha vattati|</p>

<p rend="bodytext"><hi rend="bold">atthītipi na jānāti</hi> tādisassa yonisomanasikārassa abhāvā| yesaṃ kilesānaṃ atthitā, tesaṃ sappaṭibhayatā visesato jānitabbāti dassetuṃ <hi rend="bold">‘‘ime kilesā nāmā’’</hi>tiādi vuttaṃ| tattha <hi rend="bold">kakkhaḷā</hi>ti pharusā| <hi rend="bold">vāḷā</hi>ti kururā| <hi rend="bold">na gahitabbā</hi>ti na uppādetabbā| <hi rend="bold">yāthāvasarasato</hi>ti yathābhūtasabhāvato| <hi rend="bold">evañcā</hi>ti ‘‘ime kilesā nāmā’’tiādinā vuttappakārena| <hi rend="bold">yena vā tena vā</hi>ti navakammesu vā pariyattidhutaṅgādīsu vā yena vā tena vā| <hi rend="bold">tatrā</hi>ti niddhāraṇe bhummaṃ| taṃ pana niddhāraṇaṃ saṅgaṇānaṅgaṇasamudāyatoti dassento <hi rend="bold">‘‘catūsu puggalesū’’</hi>ti vatvā puna tadekadesato dassento <hi rend="bold">‘‘tesu vā dvīsu sāṅgaṇesū’’</hi>ti āha| tañhi dvayaṃ paṭhamaṃ hīnaseṭṭhabhāvena niddhārīyati paṭhamaṃ uddiṭṭhattā| niddhāraṇañhi kvaci kutoci kenaci hotīti|</p>

<p rend="bodytext" n="58"><hi rend="paranum">58</hi><hi rend="dot">.</hi> kiñcāpi aññattha ‘‘janako hetu, pariggāhato paccayo, asādhāraṇo hetu, sādhāraṇo paccayo, sabhāgo hetu, asabhāgo paccayo, pubbakāliko hetu, sahappavatto paccayo’’tiādinā <pb ed="V" n="1.0219"/> hetupaccayā vibhajja vuccanti, idha pana ‘‘cattāro kho, bhikkhave, mahābhūtā hetū, cattāro mahābhūtā paccayā rūpakkhandhassa paññāpanāyā’’tiādīsu (ma. ni. 3.85) viya hetupaccayasaddā samānatthāti dassetuṃ <hi rend="bold">‘‘ubhayenapi kāraṇameva</hi> <pb ed="M" n="1.0246"/> <hi rend="bold">pucchatī’’</hi>ti vuttaṃ| tattha <hi rend="bold">ubhayenā</hi>ti hetupaccayavacanadvayena| <hi rend="bold">pucchati</hi> āyasmā mahāmoggallāno desanaṃ vaḍḍhetukāmo| <hi rend="bold">kiñcāpī</hi>ti anujānanasambhāvanatthe nipāto| kiṃ anujānāti? samānepi dvinnaṃ sāṅgaṇabhāve tassā pajānanāppajānanahetukataṃ tesaṃ seṭṭhahīnataṃ| kiṃ sambhāveti? therassa vicittapaṭibhānatāya nānāhetūpamāhi alaṅkatvā yathāpucchitassa atthassa pākaṭakaraṇaṃ| tenāha <hi rend="bold">‘‘nappajānātī’’</hi>tiādi| <hi rend="bold">hetu ceva paccayo ca</hi> seṭṭhahīnabhāve| tathāakkhātabbatāpi hi tesaṃ tannimittā evāti|</p>

<p rend="bodytext" n="59"><hi rend="paranum">59</hi><hi rend="dot">.</hi> <hi rend="bold">ta</hi>nti tesaṃ dvinnaṃ puggalānaṃ hīnaseṭṭhatāya kāraṇaṃ| opammehi <hi rend="bold">pākaṭataraṃ katvā dassetuṃ| eta</hi>nti sutte anantaraṃ vuccamānaṃ vīriyārambhābhāvena aṅgaṇassa appahānaṃ| tenāha <hi rend="bold">‘‘na chandaṃ…pe.… sandhāyāhā’’</hi>ti| <hi rend="bold">kattukamyatāchandha</hi>nti kattukamyatāsaṅkhātaṃ aṅgaṇassa pahātukamyatāvasena uppajjanakakusaladhammacchandaṃ| <hi rend="bold">na janessatī</hi>ti na uppādessati| kusalo vāyāmo nāma chandato balavāti āha <hi rend="bold">‘‘tato balavataraṃ vāyāmaṃ na karissatī’’</hi>ti, chandampi anuppādento kathaṃ tajjaṃ vāyāmaṃ karissatīti adhippāyo| <hi rend="bold">thāmagatavīriyaṃ</hi> ussoḷhībhāvappattaṃ daḷhaṃ vīriyaṃ| sāṅgaṇaggahaṇeneva aṅgaṇānaṃ kilesavatthutāya cittassa saṃkiliṭṭhatāya saddhāya puna saṃkiliṭṭhaggahaṇaṃ savisesaṃ kiliṭṭhabhāvavibhāvananti āha <hi rend="bold">‘‘suṭṭhutaraṃ kiliṭṭhacitto’’</hi>ti| <hi rend="bold">malinacitto</hi>tiādīsupi ‘‘tehiyevā’’ti ānetvā sambandhitabbaṃ| ukkhalipucchanacoḷakassa viya vasāpītapilotikā viya ca dummocanīyabhāvena malaggahaṇaṃ <hi rend="bold">malīnatā,</hi> pīḷanaṃ hiṃsanaṃ avipphārikatākaraṇaṃ <hi rend="bold">vibādhanaṃ</hi> darathapariḷāhuppādanena paridahanaṃ upatāpanaṃ, <hi rend="bold">kāla</hi>nti kālanaṃ, yathāgahitassa attabhāvassa khepanaṃ āyukkhayanti attho| <hi rend="bold">karissatī</hi>ti pavattessati, pāpuṇissatīti vuttaṃ hoti| tathābhūto ca pāṇaṃ cajissati nāmāti āha <hi rend="bold">‘‘marissatī’’</hi>ti|</p>

<p rend="bodytext"><hi rend="bold">seyyathāpī</hi>ti upamānidassane nipāto| tadatthaṃ dassento <hi rend="bold">‘‘yathā nāmā’’</hi>ti āha| <hi rend="bold">paṃsuādinā</hi>ti <hi rend="bold">ādi</hi>-saddena jallādīnaṃ saṅgaho, <hi rend="bold">ghaṃsanādīhī</hi>ti <hi rend="bold">ādi</hi>-saddena chārikāparimajjanādīnaṃ saṅgahoti| ‘‘abhirūpāya kaññā dātabbā’’tiādīsu viya antarenapi atisayatthabodhakasaddena atisayattho ñāyatīti āha <hi rend="bold">‘‘malaggahitatarāti vuttaṃ hotī’’</hi>ti| <hi rend="bold">paṭipucchāvacana</hi>nti anumatipucchāviseso| <hi rend="bold">evaṃ</hi> <pb ed="M" n="1.0247"/> <hi rend="bold">kariyamānā</hi>ti aparibhoga-apariyodapanarajopathanikkhipanehi kiliṭṭhabhāvaṃ āpādiyamānā| <hi rend="bold">opammaṃ sampaṭipādento</hi>ti yathūpanītaṃ upamaṃ upameyyatthena <pb ed="V" n="1.0220"/> samaṃ katvā paṭipādento, saṃsandentoti attho| <hi rend="bold">sāṅgaṇo puggalo</hi>ti sāṅgaṇo tasmiṃ attabhāve asujjhanakapuggalo| āpaṇādito kulagharaṃ ānītassa malaggahitakaṃsabhājanassa tattha laddhabbāya visuddhiyā alābhato yathā anukkamena saṃkiliṭṭhatarabhāvo, evaṃ gharato nikkhantassa puggalassa pabbajjāya laddhabbāya visuddhiyā alābhato anukkamena saṃkiliṭṭhatarabhāvoti dassento <hi rend="bold">‘‘saṃkiliṭṭhakaṃsapātiyā’’</hi>tiādimāha| saṃkiliṭṭhatarabhāvo ca nāma pabbajitassa ājīvavipattivasena vā siyā ācāradiṭṭhisīlavipattīsu aññataravasena vāti taṃ sabbaṃ saṅgahetvā dassetuṃ <hi rend="bold">‘‘tassa puggalassā’’</hi>tiādi vuttaṃ| pācittiyavītikkamanaggahaṇena hi ekaccadiṭṭhivipattiyāpi saṅgaho hotīti| <hi rend="bold">ettha ṭhitassā</hi>ti etissaṃ ājīvavipattiyaṃ ṭhitassa| iminā nayena sesesupi yathārahaṃ vattabbaṃ| sabbaparisasādhāraṇā mahātherassa desanā, tasmā gahapativasenapi yojetabbaṃ| tattha ukkaṃsagatasaṃkiliṭṭhatarabhāvaṃ dassento <hi rend="bold">‘‘mātughātādiānantariyakaraṇa’’</hi>nti āha| <hi rend="bold">avisodhetvā</hi>ti yathā attano sīle vā diṭṭhiyā vā visuddhi hoti, evaṃ kilesamalinacittasantānaṃ avisodhetvā|</p>

<p rend="bodytext"><hi rend="bold">bhabbapuggalo</hi>ti upanissayādisampattiyā tasmiṃ attabhāve visuddhapuggalo| <hi rend="bold">ādiṃ katvā</hi>ti iminā dhovanaghaṃsanādīhi pariyodapanaṃ ādimantaṃ katvā vadati| <hi rend="bold">suddhaṭṭhānaṃ</hi> yattha vā na rajena okirīyati| <hi rend="bold">daṇḍakammaṃ katvā</hi>ti ‘‘ettakā udakā, vālukā vā ānetabbā’’ti daṇḍakammaṃ katvā| <hi rend="bold">ettha ṭhitassā</hi>ti parisuddhe sīle ṭhitassa| sammāvattapaṭipattisīlehi sīlavisuddhi dassitā| vattapaṭipattiyāpi hi aṅgaṇānaṃ vikkhambhanaṃ siyā| tathā hissā saṃkiliṭṭhakaṃsapātiyā parisuddhapariyodātabhāvo upamābhāvena vutto| <hi rend="bold">pantasenāsanavāso</hi> kilesavikkhambhanaṃ kilesānaṃ tadaṅganivāraṇaṃ| <hi rend="bold">sotāpattiphalādhigamo…pe.… arahattasacchikiriyā</hi>ti sattasupi ṭhānesu ‘‘parisuddhapariyodātabhāvo viyā’’ti padaṃ ānetvā sambandhitabbaṃ| pabbajitassa hi visuddhi nāma heṭṭhimantena sīlavisuddhiyā vā siyā kammaṭṭhānānuyogavasena vivekavāsena jhānassādhigamena vā vipassanābhāvanāya vā sāmaññaphalādhigamena vāti|</p>

<p rend="bodytext"><hi rend="bold">rāgaṭṭhāniya</hi>nti <pb ed="M" n="1.0248"/> rāguppattihetubhūtaṃ| visabhāgārammaṇaṃ sandhāya vadati <hi rend="bold">‘‘iṭṭhārammaṇa’’</hi>nti| <hi rend="bold">tasmi</hi>nti iṭṭhārammaṇe| <hi rend="bold">vipannassatī</hi>ti muṭṭhassati| <hi rend="bold">taṃ nimitta</hi>nti subhanimittaṃ| <hi rend="bold">āvajjissatī</hi>ti ayoniso āvajjissati| <hi rend="bold">sayameva</hi> aññena avomisso| kusalavārapacchindanameva cettha <hi rend="bold">anuddhaṃsanaṃ</hi> daṭṭhabbaṃ| <hi rend="bold">sesa</hi>nti ‘‘sāṅgaṇo saṃkiliṭṭhacitto’’tiādi| <hi rend="bold">vuttanayānusārenā</hi>ti paṭhamavāre vuttanayānusārena| <hi rend="bold">sabba</hi>nti mātughātādiānantariyakaraṇapariyosānaṃ sabbaṃ upamāsaṃsandanavacanaṃ|</p>

<p rend="bodytext"><hi rend="bold">ativirahābhāvato</hi>ti <pb ed="V" n="1.0221"/> satisammosābhāvato, upaṭṭhitassati bhāvatoti attho| <hi rend="bold">sesa</hi>nti ‘‘so arāgo’’tiādi| ‘‘dhovanaghaṃsanasaṇhachārikāparimajjanādīhī’’tiādinā <hi rend="bold">dutiyavārānusārena</hi>| ‘‘ko nu kho’’tiādi pucchāvasena āgataṃ, idaṃ nigamanavasenāti ayameva viseso|</p>

<p rend="bodytext" n="60"><hi rend="paranum">60</hi><hi rend="dot">.</hi> <hi rend="bold">aṅgaṇa</hi>nti tattha tattha nāmato eva vibhāvitaṃ, na pana sabhāvato, pabhedato vāti sabhāvādito vibhāvanaṃ sandhāyāha <hi rend="bold">‘‘nānappakārato pākaṭaṃ kārāpetukāmenā’’</hi>ti| <hi rend="bold">icchāya avacarāna</hi>nti icchāvasena avacaraṇānaṃ| <hi rend="bold">otiṇṇāna</hi>nti cittasantānaṃ anupaviṭṭhānaṃ| te pana tattha paccayavasena nibbattattā pavattā nāma hontīti āha <hi rend="bold">‘‘pavattāna’’nti| nānappakārāna</hi>nti visayabhedena pavattiākārabhedena ca nānāvidhānaṃ| <hi rend="bold">yena</hi>kāraṇena| na kevalaṃ lābhatthikatā eva, atha kho puññavantatā sakkatagarukatā ca ettha kāraṇabhāvena gahetabbāti dassento <hi rend="bold">‘‘pakatiyāpi cā’’</hi>tiādimāha| tena lābhatthikopi na yo koci evaṃ cittaṃ uppādeti puññavā sambhāvanīyoti dasseti| <hi rend="bold">therā</hi> avajjapaṭicchādanabhayena <hi rend="bold">majjhimānaṃ ārocenti,</hi> tathā majjhimā <hi rend="bold">navakānaṃ,</hi> navakā pana attano navakabhāvena <hi rend="bold">vighāsādādīnaṃ ārocenti</hi> ‘‘passatha tumhākaṃ therassa kamma’’nti| vighāsādādayo nāma ‘‘īdisassa santike ovādatthaṃ tumhe āgatā’’ti <hi rend="bold">bhikkhunīnaṃ ārocenti</hi>| <hi rend="bold">na ca maṃ bhikkhū jāneyyu</hi>nti na ca vata maṃ bhikkhū jāneyyuṃ, aho vata maṃ bhikkhū na jāneyyunti yojanā| <hi rend="bold">ṭhānaṃ kho paneta</hi>nti ettha <hi rend="bold">kho</hi>-saddo avadhāraṇattho, <hi rend="bold">pana</hi>-saddo vacanālaṅkāroti āha <hi rend="bold">‘‘atthiyevā’’</hi>ti| <hi rend="bold">pubbe</hi> icchuppādavāravaṇṇanāya <hi rend="bold">vuttanayena| iti</hi>-saddo idha āsannakāraṇatthoti taṃ dassento <hi rend="bold">‘‘iminā kāraṇenā’’</hi>ti āha<pb ed="M" n="1.0249"/>| <hi rend="bold">idañca</hi> kopappaccayānameva gahaṇaṃ| <hi rend="bold">tādisāna</hi>nti kopappaccayādhibhūtānanti adhippāyo|</p>

<p rend="bodytext"><hi rend="bold">anuraho</hi>ti anurūpe rahasi| evameva hi atthaṃ dassetuṃ <hi rend="bold">‘‘vihārapaccante’’</hi>tiādi vuttaṃ| <hi rend="bold">purimasadisamevā</hi>ti ‘‘lābhatthiko hī’’tiādinā vuttena purimena yojanānayena sadisameva|</p>

<p rend="bodytext">codanāya paṭipuggalabhāvo, codanā ca āpattiyāti cuditakena codakassa samānabhāvo āpattiāpannatāyāti āha <hi rend="bold">‘‘samānoti sāpattiko’’</hi>ti| sappaṭipuggalenevassa codanicchāya kāraṇaṃ vibhāvetuṃ <hi rend="bold">‘‘aya’’</hi>ntiādi vuttaṃ| na cāyaṃ sāpattikatāya eva samānataṃ icchati, atha kho aññathāpīti dassento <hi rend="bold">‘‘apicā’’</hi>tiādimāha| aññena vā paṭipuggalena <hi rend="bold">sappaṭipuggalo</hi>| ayañhi ‘‘sappaṭipuggalova maṃ codeyyā’’ti icchati ‘‘evāhaṃ tassa paṭipuggalehi saddhiṃ ekajjhāsayo hutvā tassa upari kiñci vattuṃ kātuṃ vā labhissāmī’’ti <hi rend="bold">maññamāno</hi><pb ed="V" n="1.0222"/>| imasmiṃ pana pakkhe <hi rend="bold">no appaṭipuggalo</hi>ti natthi etassa paṭipuggaloti <hi rend="bold">appaṭipuggalo</hi>ti evamattho veditabbo|</p>

<p rend="bodytext">‘‘aho vatā’’ti idaṃ padaṃ dissatīti sambandho, imassa puggalassa icchācāre ṭhitattā bhikkhūnaṃ dhammaṃ deseyyāti vacanato <hi rend="bold">‘‘tañca kho anumatipucchāyā’’</hi>ti vuttaṃ| na hesa ‘‘saccaṃ kira tvaṃ bhikkhū’’tiādinā kiñci vītikkamaṃ uddissa bhagavatā pucchitabbataṃ icchati| <hi rend="bold">no maggaṃ vā phalaṃ vā vipassanaṃ vā antaraṃ katvā</hi>ti maggabhāvanaṃ vā phalasacchikiriyaṃ vā sikhāppattavipassanānuyogaṃ vā nirodhasamāpajjanaṃ vā jhānasamāpajjanameva vā antaraṃ kāraṇaṃ katvā bhagavatā attānaṃ paṭipucchitabbaṃ no icchati| <hi rend="bold">niccaṃ anicca</hi>ntiādinā anumatiggahaṇavasena pucchitabbaṃ icchati, uttānameva katvā pucchitabbaṃ icchatīti attho| upaharante passatīti sambandho| abhabbaṭṭhānabhikkhutāya <hi rend="bold">niharissanti</hi> sāsanato|</p>

<p rend="bodytext"><hi rend="bold">taṃ sampatti</hi>nti parivārasampattiñceva bhikkhūhi kariyamānaṃ sakkāragarukārasampattiñca| <hi rend="bold">gahetvā paribhuñjanti</hi> mayā saṃvibhāge kariyamāne| <hi rend="bold">sayameva paññāyatī</hi>ti sayameva gantvā bhikkhūnaṃ purato attānaṃ dasseti, purato vasantaṃ pana bhikkhu purakkhatvā gacchantiyevāti adhippāyo|</p>

<p rend="bodytext"><hi rend="bold">dakkhiṇodaka</hi>nti <pb ed="M" n="1.0250"/> aggato upanīyamānaṃ dakkhiṇodakaṃ| yato eva-kāro, tato aññattha niyamo icchito| avadhāraṇatthaṃ vā eva-kāraggahaṇanti katvā <hi rend="bold">ahameva labheyya</hi>nti ahaṃ labheyyamevāti evametaṃ avadhāraṇaṃ daṭṭhabbanti adhippāyenāha <hi rend="bold">‘‘ahameva labheyyanti icchā nātimahāsāvajjā’’</hi>ti, aññathā yathārutavasena avadhāraṇe gayhamāne ‘‘na aññe labheyyu’’nti ayamevettha attho siyāti| <hi rend="bold">pāsādiko hotī</hi>ti idaṃ tassa aggāsanādipaccāsīsanāya kāraṇadassanaṃ|</p>

<p rend="bodytext"><hi rend="bold">anumodana</hi>nti maṅgalāmaṅgalesu anumodanāvasena pavattetabbadhammakathaṃ| <hi rend="bold">khaṇḍānumodana</hi>nti anumodanekadesaṃ| ‘‘pubbe anumoditapubbo anumodatū’’ti avatvā <hi rend="bold">therena vuttamatteyeva</hi>|</p>

<p rend="bodytext"><hi rend="bold">tādisesu ṭhānesū</hi>ti tādisesu pesalānaṃ bahussutānaṃ vasanaṭṭhānesu| sabbampi ratiṃ pavattanato <hi rend="bold">sabbarattikāni</hi>| <hi rend="bold">vinicchayakusalāna</hi>nti anekavihitesu kaṅkhaṭṭhāniyesu kaṅkhāvinayanāya taṃ taṃ pañhānaṃ vinicchaye kusalānaṃ chekānaṃ| tesu tesu dhammakathikesu ajjhiṭṭhesu vārena dhammaṃ kathentesu ‘‘ayaṃ byatto’’ti dhammajjhesakena ajjhiṭṭhattā <hi rend="bold">okāsaṃ alabhamāno</hi>|</p>

<p rend="bodytext"><hi rend="bold">sakkaccañca</hi> <pb ed="V" n="1.0223"/> <hi rend="bold">kareyyu</hi>nti bhikkhū yaṃ mama abhivādanapaccuṭṭhānañjalikammasāmīcikammādiṃ karonti| taṃ ādareneva kareyyuṃ, yañca me parikkhārajātaṃ paṭiyādenti, tampi sundaraṃ sammadeva abhisaṅkhataṃ kareyyunti attho| <hi rend="bold">bhāriya</hi>nti pāsāṇacchattaṃ viya garukātabbaṃ| <hi rend="bold">etaṃ vidhi</hi>nti etaṃ ‘‘sakkareyyu’’ntiādinā vuttasakkārādividhiṃ| <hi rend="bold">tenā</hi>ti tena kāraṇena, bāhusaccādiguṇavisesavato eva sakkārādīnaṃ arahattāti attho| <hi rend="bold">evarūpanti</hi> īdisaṃ ‘‘piyo garū’’tiādinā (a. ni. 7.37) vuttappakāraṃ| <hi rend="bold">evaṃ kareyyu</hi>nti evaṃ ‘‘sakkareyyu’’ntiādinā vuttappakāraṃ sakkārādiṃ kareyyuṃ| <hi rend="bold">esa nayo</hi>ti yoyaṃ bhikkhuvāre vuttavidhi, eseva nayo| <hi rend="bold">ito paresu</hi> bhikkhunīvārādīsu <hi rend="bold">vāresu</hi>|</p>

<p rend="bodytext"><hi rend="bold">ahameva lābhī assa</hi>nti etthāpi heṭṭhā vuttanayeneva avadhāraṇaṃ gahetabbaṃ| piṇḍapātassa paṇītatā upasecanādivasenāti āha <hi rend="bold">‘‘sappitelamadhusakkharādipūritāna’’</hi>nti<pb ed="M" n="1.0251"/>| <hi rend="bold">mañcapīṭhādīna</hi>nti nidassanamattaṃ utusappāyānaṃ nivātānaṃ phassitatalānaṃ pihitadvārakavāḷavātapānādīnampi paṇītasenāsanabhāvato| <hi rend="bold">ādi</hi>-saddena vā tesampi gahaṇaṃ daṭṭhabbaṃ| <hi rend="bold">sabbatthāpī</hi>ti sabbesu tesu catūsupi paccayavāresu|</p>

<p rend="bodytext" n="61"><hi rend="paranum">61</hi><hi rend="dot">.</hi> <hi rend="bold">kāyakammaṃ disvā</hi>ti idaṃ na kāyakammaṃ cakkhuviññeyyaṃ, kāyakammunā pana saha pavattaṃ oṭṭhaparipphandanaṃ bhākuṭikaraṇaṃ kāyaṅgādidassanaṃ kāyakammadassanaṃ viya hotīti katvā vuttaṃ| <hi rend="bold">vacīkammaṃ sutvā</hi>ti etthāpi eseva nayo, tasmā kāyavikārajanakā dhammā ‘‘dissantī’’ti vuttā, vacīvikārajanakā ‘‘sūyantī’’ti| tato eva ca te <hi rend="bold">paccakkhakāle</hi> sammukhakāle <hi rend="bold">dissanti</hi> nāma| <hi rend="bold">tirokkhakāle</hi> asammukhakāle <hi rend="bold">sūyanti</hi> nāma| anurūpato gahaṇaṃ <hi rend="bold">anuggaho</hi>| <hi rend="bold">āraññikatta</hi>nti tassa bhikkhuno dhutaguṇattānurūpato gaṇhāti| tenāha <hi rend="bold">‘‘āraññikattaṃ anuggaṇhātī’’</hi>ti| araññe nivāso assāti <hi rend="bold">āraññiko</hi>| pantaṃ pariyantaṃ dūrataraṃ senāsanaṃ assāti <hi rend="bold">pantasenāsano</hi>| taṃ pana atthamattena dassentena <hi rend="bold">‘‘pantasenāsane vasatī’’</hi>ti vuttaṃ| bhikkhāsaṅkhātānaṃ piṇḍānaṃ pāto piṇḍāpāto, taṃ piṇḍapātaṃ uñchati gavesatīti <hi rend="bold">piṇḍapātiko</hi>| piṇḍāya patituṃ carituṃ vatametassāti vā piṇḍapāti, so eva <hi rend="bold">piṇḍapātiko</hi>| dānato avakhaṇḍanato apetaṃ apadānaṃ, saha apadānena sapadānaṃ, anavakhaṇḍanaṃ| anugharaṃ caraṇasīlo <hi rend="bold">sapadānacārī</hi>| unnatabhāvena paṃsukūlaṃ viya paṃsukūlaṃ, paṃsu viya vā kucchitabhāvaṃ ulati gacchatīti paṃsukūlaṃ, tassa dhāraṇaṃ idha paṃsukūlaṃ, taṃ sīlamassāti <hi rend="bold">paṃsukūliko</hi>|</p>

<p rend="bodytext"><hi rend="bold">tīhi</hi> <pb ed="V" n="1.0224"/> <hi rend="bold">kāraṇehi lūkhaṃ veditabbaṃ</hi> agghaphassavaṇṇaparihānito apaṃsukūlampi, ko pana vādo paṃsukūlanti adhippāyo| <hi rend="bold">thūladīghasuttakenā</hi>ti thūlena olambamānena dīghasuttakena| <hi rend="bold">vaṇṇenā</hi>ti ettha phassenapi parihāyatīti vattabbaṃ| tañhi tattha kharaphassampi hotiyevāti| kasmā pana pāḷiyaṃ āraññikādiggahaṇena cattārova dhutaguṇā vuttāti? padhānattā, taggahaṇeneva ca ito paresampi sukhaparibhogatāya gahaṇasambhavato| yo hi āraññiko pantasenāsano, tassa abbhokāsika-rukkhamūlika-nesajjika-yathāsanthatika-sosānikaṅgāni suparipūrāni| yo ca piṇḍapātiko sapadānacārī ca, tassa pattapiṇḍikakhalupacchābhattikekāsanikaṅgāni| yo pana paṃsukūliko, tassa <pb ed="M" n="1.0252"/> tecīvarikaṅgaṃ supariharamevāti| padhānattā hi bhagavatāpi ‘‘kadāhaṃ nandaṃ passeyyaṃ, āraññaṃ paṃsukūlika’’ntiādinā (saṃ. ni. 2.242; netti. 100) tattha tattha āraññikādayo eva gayhanti| <hi rend="bold">ettakā</hi>ti pāḷiyaṃ āgatānaṃ paricchijja gahaṇametaṃ, na ettakā sabbepi ekassa ekaṃsato sambhavanti, nāpi ettakāyeva pāpadhammā pahātabbā| na hi makkhapaḷāsādīnaṃ appahīnabhāvepi <hi rend="bold">sabrahmacārī neva sakkaronti…pe.… na pūjentī</hi>ti|</p>

<p rend="bodytext"><hi rend="bold">tamattha</hi>nti ‘‘yassa kassacī’’tiādinā vuttamatthaṃ| <hi rend="bold">upamāya pākaṭaṃ karonto</hi>ti anvayato byatirekato ca udāharaṇena vibhāvento| <hi rend="bold">ahikuṇapādīnaṃ atipaṭikūlajigucchanīyatā</hi> ativiya duggandhatāya| sā ca ahīnaṃ tikhiṇakopatāya, kukkuramanussānaṃ odanakummāsūpacayatāya sarīrassa hotīti vadanti| <hi rend="bold">imesa</hi>nti ahiādīnaṃ| <hi rend="bold">vaḍḍhetvā</hi>ti uparūpari khipanena racitaṃ katvā| taṃ pana vaḍḍhitaṃ tena ca bhājanaṃ pūritaṃ hotīti āha <hi rend="bold">‘‘vaḍḍhetvā paripūretvā’’</hi>ti| janassa dassanayogyaṃ dassanīyaṃ <hi rend="bold">jaññaṃ,</hi> taṃ paramaparisuddhaṃ manoharañca hotīti āha <hi rend="bold">‘‘cokkhacokkha’’</hi>nti| abhinavaniviṭṭhā mahāmātā <hi rend="bold">vadhukā</hi>| sā pana puttalābhayogyataṃ upādāya maṅgalavacanena ‘‘janī’’ti vuccati, tassā niyyamānaṃ paṇṇākāraṃ janiyā haratīti <hi rend="bold">jaññaṃ</hi>| <hi rend="bold">ubhayatthā</hi>ti atthadvaye| <hi rend="bold">punarutta</hi>nti āmeḍitavacanamāha| na manāpaṃ etassāti amanāpo, tassa bhāvo <hi rend="bold">amanāpatā,</hi> tathāpavatto cittuppādoti āha <hi rend="bold">‘‘amanāpaṃ idanti…pe.… adhivacana’’</hi>nti| buddhavesattā liṅgassa <hi rend="bold">parisuddhakaṃsapātisadisakā</hi>| <hi rend="bold">kuṇaparacanaṃ viya</hi> icchāvacarehi santānassa bharitabhāvo| so pana tesaṃ appahīnatāyāti āha <hi rend="bold">‘‘icchāvacarānaṃ appahāna’’</hi>nti|</p>

<p rend="bodytext" n="62"><hi rend="paranum">62</hi><hi rend="dot">.</hi> ‘‘tena gāmantavihāraṃ anuggaṇhātī’’ti vattabbe <hi rend="bold">‘‘āraññikatta’’</hi>nti pana potthake likhitaṃ| na hi sukkapakkhe pāḷiyaṃ āraññikaggahaṇaṃ atthi, sati ca icchāvacarappahāne gāmantavihāro ekantena na paṭikkhipitabbo, icchitabbova tādisānaṃ uttarimanussadhammapaṭicchādanato<pb ed="V" n="1.0225"/>| tathā hi vakkhati <hi rend="bold">‘‘appicchatāsamuṭṭhānehī’’</hi>tiādi| <hi rend="bold">sālivarabhattaracanaṃ viya icchāvacarappahānaṃ</hi> manuññabhāvato tittihetuto ca|</p>

<p rend="bodytext" n="63"><hi rend="paranum">63</hi><hi rend="dot">.</hi> <hi rend="bold">maṃ</hi> <pb ed="M" n="1.0253"/> <hi rend="bold">ta</hi>nti ca upayogavacanaṃ paṭi-saddayogena, attho pana sampadānamevāti āha <hi rend="bold">‘‘mayhaṃ tuyha’’</hi>nti ca| <hi rend="bold">‘‘samaye’’</hi>ti <hi rend="bold">bhummatthe</hi> ‘‘samaya’’nti <hi rend="bold">upayogavacanaṃ</hi>| gijjhakūṭapaṇḍavisigilivebhāravepullapabbatānaṃ vasena <hi rend="bold">samantato giriparikkhepena</hi>| <hi rend="bold">rājagahe</hi>ti samīpatthe bhummavacananti āha <hi rend="bold">‘‘taṃ nissāya viharāmī’’</hi>ti|</p>

<p rend="bodytext"><hi rend="bold">purāṇayānakāraputto</hi>ti purāṇe pabbajitato pubbe yānakāraputto tathāpaññāto| <hi rend="bold">jimha</hi>nti gomuttakuṭilaṃ| tenāha <hi rend="bold">‘‘sappagatamaggasadisa’’</hi>nti| <hi rend="bold">so</hi>ti paṇḍuputto| <hi rend="bold">itaro</hi>ti samiti| <hi rend="bold">cintitaṭṭhānamevā</hi>ti cintitacintitaṭṭhānameva tacchati, tañca kho na tassa cittānusārena, atha kho attano suttānusārena tacchanto yānakāraputto| <hi rend="bold">citta</hi>nti attano cittena mama cittaṃ jānitvā viya|</p>

<p rend="bodytext">‘‘na saddhāya pabbajito’’ti imināva kammaphalasaddhāya abhāvo nesaṃ pakāsitoti āha <hi rend="bold">‘‘assaddhāti buddhadhammasaṅghesu saddhāvirahitā’’</hi>ti| pabbajitānaṃ jīvikā attho etesanti <hi rend="bold">jīvikatthā</hi>| tenāha <hi rend="bold">‘‘iṇabhayādīhī’’</hi>tiādi| <hi rend="bold">kerāṭikaṃ</hi> vuccati sāṭheyyaṃ| saṭhānaṃ guṇavāṇijakānaṃ kammaṃ sāṭheyyanti āha <hi rend="bold">‘‘sāṭheyyañhī’’</hi>tiādi| tucchasabhāvena māno naḷo viyāti naḷo, mānasaṅkhāto uggato naḷo etesanti <hi rend="bold">unnaḷā</hi>| tenāha <hi rend="bold">‘‘uṭṭhitatucchamānā’’</hi>ti| lahukatāya vā <hi rend="bold">capalā</hi>| pharusavacanatāya <hi rend="bold">kharavacanā</hi>| tiracchānakathābahulatāya <hi rend="bold">niratthakavacanapalāpino</hi>| <hi rend="bold">asaṃvutakammadvārā</hi>ti idaṃ kammadvārādīnaṃ asaṃvutabhāvo uppattidvārānaṃ asaṃvutatāya eva hotīti katvā vuttaṃ| atha vā <hi rend="bold">chasu indriyesū</hi>ti nimitte bhummaṃ, chasu indriyesu nimittabhūtesu asaṃvutakammadvārāti attho| <hi rend="bold">yā mattā</hi>ti bhojane ayuttapariyesana-ayuttapaṭiggahaṇa-ayuttaparibhoge vajjetvā yuttapariyesana-yuttapaṭiggahaṇa-yuttaparibhogasaṅkhātā yā mattā appamattehi <hi rend="bold">jānitabbā</hi>| tenāha <hi rend="bold">‘‘yuttatā’’</hi>ti| <hi rend="bold">jāgare</hi>ti rattindivaṃ āvaraṇiyehi dhammehi cittaparisodhanasaṅkhāte jāgare| tesaṃ jāgaritāya adhisīlasikkhāya gāravarahitānaṃ itarasikkhāsu patiṭṭhā eva natthīti dassento <hi rend="bold">‘‘sikkhāpadesu bahulagāravā na hontī’’</hi>ti vatvā tameva gāravābhāvaṃ sarūpena vibhāvento <hi rend="bold">‘‘āpattivītikkamabahulā’’</hi>ti āha|</p>

<p rend="bodytext">pakatiyāpi <pb ed="V" n="1.0226"/><pb ed="M" n="1.0254"/> siddhāya ratanattayasaddhāya kammaphalasaddhāya ca <hi rend="bold">saddhā</hi>| <hi rend="bold">pivanti maññe</hi> yathā taṃ dravabhūtaṃ amataṃ laddhā| <hi rend="bold">ghasanti maññe</hi> yathā taṃ bahalapiṇḍikasudhābhojanaṃ laddhā| <hi rend="bold">attamanavācaṃ nicchārentā</hi> ‘‘sādhu sādhū’’ti| tameva pana sādhukāraṃ hadaye ṭhapetvā <hi rend="bold">abbhanumodantā|</hi> ettha ca attamanavācānicchāraṇaṃ pivanasadisaṃ katvā vuttaṃ bahiddhābhāvato, manasā abbhanumodanaṃ pana abbhantarabhāvato ghasanasadisaṃ vuttaṃ| saṅkhādanajjhoharaṇañhi ghasananti| rassañca ekavacanaṃ hotīti āha <hi rend="bold">‘‘rasse sati sāriputtassa upari hotī’’</hi>ti| dīghañca bahuvacanaṃ hotīti āha <hi rend="bold">‘‘dīghe sati sabrahmacārīna’’</hi>nti| ‘‘upari hotī’’ti ānetvā sambandho| <hi rend="bold">ālasiyabyasanādīhī</hi>ti ālasiyena vā ñātibyasanādīhi vā| <hi rend="bold">‘‘mahānāgāti vuccantī’’</hi>ti vatvā tattha kāraṇaṃ vibhāvento <hi rend="bold">‘‘tatrā’’</hi>tiādimāha| tattha ‘‘na gacchantīti nāgā, na āgacchantīti nāgā, na āguṃ karontīti nāgā’’ti yo vividho vacanattho icchito, taṃ vicāretvā dassetuṃ <hi rend="bold">‘‘chandādīhī’’</hi>tiādi vuttaṃ, taṃ pana ñeyyāvabodhāya vacanato appamattakāraṇaṃ|</p>

<p rend="bodytext">sayameva <hi rend="bold">āguṃ na karoti</hi> sabbathā maggena pahīnāguttā| so kāmayogādike <hi rend="bold">sabbasaṃyoge</hi> dasavidhasaṃyojanappabhedāni ca sabbabandhanāni <hi rend="bold">visajja</hi> jahitvā <hi rend="bold">sabbattha</hi> yakkhādīsu, sabbesu vā bhavesu kenaci saṅgena <hi rend="bold">na sajjati</hi> tīhi ca vimuttīhi <hi rend="bold">vimutto,</hi> tato eva iṭṭhādīsu tādibhāvappattiyā <hi rend="bold">tādi,</hi> so vuttalakkhaṇena <hi rend="bold">tathattā</hi> taṃsabhāvattā <hi rend="bold">nāgo pavuccate</hi>ti attho veditabbo| tenāha <hi rend="bold">‘‘evamettha attho veditabbo’’</hi>ti| <hi rend="bold">aññehi khīṇāsavanāgehi</hi> aggasāvakattā guṇavisesayogato <hi rend="bold">pujjatarā ca pāsaṃsatarā ca| samaṃ anumodisu</hi>nti aññamaññassa subhāsitato sampaṭicchanena samappavattamodatāya samaṃ sadisaṃ abbhanumodiṃsu| taṃ pana samanumodanaṃ <hi rend="bold">‘‘tatthā’’</hi>tiādinā pāḷivaseneva dasseti|</p>

<p rend="centre">sammutiparamatthadesanākathāvaṇṇanā niṭṭhitā|</p>

<p rend="centre">anaṅgaṇasuttavaṇṇanāya līnatthappakāsanā samattā|</p>

</xml>