<xml src="s0201t-m34.xml">
<sutra id="m34"/>
<p rend="subhead">4. cūḷagopālakasuttavaṇṇanā</p>

<p rend="bodytext" n="350"><hi rend="paranum">350</hi><hi rend="dot">.</hi> <hi rend="bold">celukkāhī</hi>ti <pb ed="V" n="2.0186"/> celamayāhi ukkāhi| ukkabhūtāni celāni etthāti <hi rend="bold">ukkacelā,</hi> nagaraṃ| <hi rend="bold">sabbā gaṅgā pākaṭā hutvā paññāyatī</hi>ti pakaticakkhussa <pb ed="M" n="2.0199"/> pākaṭā hutvā upaṭṭhāti, dibbacakkhussa pana samantacakkhussa vā yattha katthaci nisinnassapi bhagavato pākaṭā hutvā paññāyateva| <hi rend="bold">sotthī</hi>ti anupaddavo| <hi rend="bold">vaḍḍhī</hi>ti aparihāni| <hi rend="bold">ārogya</hi>nti arogatā ābādhābhāvo|</p>

<p rend="bodytext">magadho janapado nivāso etassāti māgadho, māgadhova <hi rend="bold">māgadhiko</hi>| paññāya nāma duṭṭhubhāvo natthi ekantānavajjatāya, tasmā <hi rend="bold">du</hi>-saddo abhāvavācī ‘‘dussīlo’’tiādīsu viya, <hi rend="bold">jāti</hi>-saddo ca sabhāvatthoti āha <hi rend="bold">‘‘nippaññasabhāvo’’</hi>ti| -saddo ārambhatthoti āha <hi rend="bold">‘‘patāresīti tāretuṃ ārabhī’’</hi>ti paratīraṃ gāvīnaṃ appattattā| <hi rend="bold">suvidehāna</hi>nti sundaravidehānaṃ| videharaṭṭhaṃ kira bhūmibhāgadassanasampattiyā ca vanarāmaṇeyyakādinā ca sundaraṃ| <hi rend="bold">āmaṇḍalikaṃ karitvā</hi>ti āvatte patitā temaṇḍalākārena paribbhamitvā| katipayāpi gāviyo asesetvā nadīsotena vūḷhattā vuttaṃ <hi rend="bold">‘‘avaḍḍhiṃ vināsaṃ pāpuṇiṃsū’’</hi>ti| katipayāsupi hi avasiṭṭhāsu gāvīsu anukkamenapi siyā gogaṇassa vaḍḍhīti| <hi rend="bold">vissamaṭṭhāna</hi>nti parissamavinodanaṭṭhānaṃ| <hi rend="bold">titthā bhaṭṭhā</hi>ti gahetuṃ asamatthatāya titthaṃ appattā| <hi rend="bold">arogo nāma nāhosī</hi>ti lomamattampi asesetvā sabbā gāviyo nadīsote vinaṭṭhāti attho|</p>

<p rend="bodytext">yesu khandhāyatanadhātūsu idha lokasamaññā, te ajānantā ‘‘akusalā imassa lokassā’’ti vuttāti āha <hi rend="bold">‘‘idhaloke khandhadhātāyatanesu akusalā achekā’’</hi>ti| ayameva nayo ‘‘akusalā parassa lokassā’’ti etthāpīti āha <hi rend="bold">‘‘paralokepi eseva nayo’’</hi>ti| māro ettha dhīyatīti <hi rend="bold">māradheyyaṃ| māro</hi>ti cettha kilesamāro veditabbo| khandhābhisaṅkhārā hi tassa pavattanabhāvena gahitā, maccumāro visuṃ gahito eva, kilesamāravaseneva ca devaputtamārassa kāmabhave ādhipaccanti| <hi rend="bold">tesa</hi>nti ye idhalokādīsu achekā, tesaṃ| te pana ukkaṭṭhaniddesena dassento āha <hi rend="bold">‘‘iminā cha satthāro dassitā’’</hi>ti|</p>

<p rend="bodytext" n="351"><hi rend="paranum">351</hi><hi rend="dot">.</hi> <hi rend="bold">balavagāvo</hi>ti balavante gorūpe| te pana dammataṃ upagatagoṇā ceva dhenuyo cāti āha <pb ed="V" n="2.0187"/> <hi rend="bold">‘‘dantagoṇe ceva dhenuyo cā’’</hi>ti<pb ed="M" n="2.0200"/>| <hi rend="bold">avijātagāvoti na</hi> vijātagāviyo| <hi rend="bold">vacchake</hi>ti khuddakavacche| appattho hi ayaṃ ka-saddo| tenāha <hi rend="bold">‘‘taruṇavacchake’’</hi>ti| <hi rend="bold">kisābalake</hi>ti dubbale|</p>

<p rend="bodytext" n="352"><hi rend="paranum">352</hi><hi rend="dot">.</hi> <hi rend="bold">mārassa taṇhāsotaṃ chetvā</hi>ti khandhamārasambandhītaṇhāsaṅkhātaṃ sotaṃ samucchinditvā| <hi rend="bold">tayo koṭṭhāse khepetvā ṭhitā</hi>ti anāgāmino sandhāyāha| <hi rend="bold">sabbavāresū</hi>ti sakadāgāmisotāpannaṭṭhamakavāresu| tattha pana yathākkamaṃ catumaggavajjhānaṃ kilesānaṃ dve koṭṭhāse khepetvā ṭhitā, ekakoṭṭhāsaṃ khepetvā ṭhitā, paṭhamaṃ koṭṭhāsaṃ khepentoti vattabbaṃ| dhammaṃ anussaranti, dhammassa vā anussaraṇasīlāti <hi rend="bold">dhammānusārino| dhammo</hi>ti cettha paññā adhippetā| saddhaṃ anussaranti, saddhāya vā anussaraṇasīlāti <hi rend="bold">saddhānusārino</hi>|</p>

<p rend="bodytext"><hi rend="bold">jānatā</hi>ti ettha jānanakiriyāvisayassa avisesitattā adhikāravasena anavasesañeyyavisesā adhippetāti āha <hi rend="bold">‘‘sabbadhamme jānantenā’’</hi>ti| antosāravirahato abbhuggataṭṭhena ca naḷo viyāti <hi rend="bold">naḷo,</hi> mānoti āha <hi rend="bold">‘‘vigatamānanaḷaṃ kata’’</hi>nti| <hi rend="bold">khemaṃ patthethā</hi>ti ettha catūhi yogehi anupaddavattā ‘‘khema’’nti arahattaṃ adhippetaṃ| <hi rend="bold">patthanā</hi> ca chandapatthanā, na taṇhāpatthanāti āha <hi rend="bold">‘‘kattukamyatāchandena arahattaṃ patthethā’’</hi>ti| <hi rend="bold">pattāyeva nāma</hi> tassa pattiyā na koci antarāyo| sotthinā pāragamanaṃ uddissa desanaṃ ārabhitvā khemappattiyā desanāya pariyosāpitattā <hi rend="bold">yathānusandhināva desanaṃ niṭṭhāpesī</hi>ti|</p>

<p rend="centre">cūḷagopālakasuttavaṇṇanāya līnatthappakāsanā samattā|</p>

</xml>