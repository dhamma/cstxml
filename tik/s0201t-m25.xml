<xml src="s0201t-m25.xml">

<p rend="subhead"><readunit id="m25">5. nivāpasuttavaṇṇanā</readunit></p>

<p rend="bodytext" n="261"><hi rend="paranum">261</hi><hi rend="dot">.</hi> nivappatīti <pb ed="V" n="2.0115"/> nivāpo, nivāpaṃ vatteti, nivāpabhojanaṃ vā etassāti <hi rend="bold">nevāpiko,</hi> nivāpena mige palobhetvā gaṇhanakamāgaviko| <hi rend="bold">tiṇabījānī</hi>ti nivāpatiṇabījāni| <hi rend="bold">vappa</hi>nti sassaṃ viya vapitabbaṭṭhena vappaṃ| ‘‘mayaṃ viya aññe ke īdisaṃ labhissantī’’ti <hi rend="bold">mānamadaṃ āpajjissanti| vissaṭṭhasatibhāva</hi>nti anussaṅkitaparisaṅkitabhāvaṃ| tiracchānā hi vijātiyabalavatiracchānavasanaṭṭhānesu sāsaṅkā ubbiggahadayā appamattā honti visesato māgavikādimanussūpacāre, rasataṇhāya pana baddhā pamādaṃ āpajjassanti| nivapati etthāti <hi rend="bold">nivāpo,</hi> nivāpabhūmi nivāpaṭṭhānaṃ| tenāha <hi rend="bold">‘‘nivāpaṭṭhāne’’</hi>ti| ‘‘yathākāmakaraṇīyā’’ti vuttamatthaṃ vivarituṃ <hi rend="bold">‘‘ekaṃ kirā’’</hi>tiādi <pb ed="M" n="2.0122"/> vuttaṃ| tattha <hi rend="bold">nīvāravanaṃ viyā</hi>ti nīvārassa samūho viya| <hi rend="bold">nīvāro</hi> nāma araññe sayaṃjātavīhijāti| <hi rend="bold">meghamālā viyā</hi>ti meghaghaṭā viya| <hi rend="bold">ekagghananti</hi> ekajjhaṃ viya aviraṭṭhaṃ| <hi rend="bold">pakkamantī</hi>ti āsaṅkaparisaṅkā hutvā pakkamanti| <hi rend="bold">kaṇṇe cālayamānā</hi>ti anāsaṅkantānaṃ pahaṭṭhākāradassanaṃ| <hi rend="bold">maṇḍalagumba</hi>nti maṇḍalakākārena ṭhitaṃ gumbaṃ|</p>

<p rend="bodytext" n="262"><hi rend="paranum">262</hi><hi rend="dot">.</hi> <hi rend="bold">kappetvā</hi>ti upamābhāvena parikappetvā| mige attano vase vattāpanaṃ <hi rend="bold">vasībhāvo</hi>| so eva ijjhanaṭṭhena <hi rend="bold">iddhi,</hi> pabhāvanaṭṭhena <hi rend="bold">ānubhāvo</hi>|</p>

<p rend="bodytext" n="263"><hi rend="paranum">263</hi><hi rend="dot">.</hi> <hi rend="bold">bhayena bhogato</hi>ti bhayena saha sabhayaṃ nivāpaparibhogato| <hi rend="bold">balavīriya</hi>nti kāyabalañca uṭṭhānavīriyañca| aṭṭhakathāyaṃ pana balameva vīriyaṃ| <hi rend="bold">bala</hi>nti ca sarīrabalaṃ, tañca atthato manasikāramaggehi aparāparaṃ sañcaraṇakavātoti vuttaṃ <hi rend="bold">‘‘aparāparaṃ sañcaraṇavāyodhātū’’</hi>ti|</p>

<p rend="bodytext" n="264"><hi rend="paranum">264</hi><hi rend="dot">.</hi> <hi rend="bold">sikkhitakerāṭikā</hi>ti paricitasāṭheyyā, vañcakāti attho| <hi rend="bold">iddhimanto viya</hi> ānubhāvavanto viya| pacurajanehi parabhūtā jātāti <hi rend="bold">parajanā,</hi> mahābhūtā| tenāha <hi rend="bold">‘‘yakkhā’’</hi>ti| <hi rend="bold">samantā sappadesa</hi>nti samantato padesavantaṃ vipulokāsasannivāsaṭṭhānaṃ| tassa pana sappadesatā mahāokāsatāyāti vuttaṃ <hi rend="bold">‘‘mahantaṃ okāsa’’</hi>nti|</p>

<p rend="bodytext" n="265"><hi rend="paranum">265</hi><hi rend="dot">.</hi> <hi rend="bold">ghaṭṭessantī</hi>ti ‘‘sabhayasamuṭṭhāna’’nti saññādānavasena cittaṃ cetessanti, tāsessantīti <pb ed="V" n="2.0116"/> attho| <hi rend="bold">pariccajissantī</hi>ti nibbisissanti| <hi rend="bold">mahallako</hi>ti jātiyā mahallako jiṇṇo| <hi rend="bold">dubbalo</hi>ti byādhivasena, pakatiyā vā balavirahito|</p>

<p rend="bodytext" n="267"><hi rend="paranum">267</hi><hi rend="dot">.</hi> nivāpasadisatāya <hi rend="bold">nivāpoti vā</hi>| lokapariyāpannaṃ hutvā kilesehi āmasitabbatāya <hi rend="bold">lokāmisānīti vā</hi>| vaṭṭe āmisabhūtattā <hi rend="bold">vaṭṭāmisabhūtānaṃ| vasaṃ vattetī</hi>ti kāmaguṇehi kāmaguṇe giddhe satte tasseva gedhassa vasena attano vase vattetīti| tenāha –</p>

<p rend="gatha1">‘‘antalikkhacaro <pb ed="M" n="2.0123"/> pāso, yvāyaṃ carati mānaso|</p>

<p rend="gathalast">tena taṃ bādhayissāmi, na me samaṇa mokkhasī’’ti|| (saṃ. ni. 1.151; mahāva. 33)|</p>

<p rend="bodytext"><hi rend="bold">aya</hi>nti paṭhamamigajātūpamā| vānapatthassa satova papañcaparadattikādisaputtadāranikkhamanaṃ sandhāyāha <hi rend="bold">‘‘saputtabhariyapabbajjāyā’’</hi>ti|</p>

<p rend="bodytext" n="268"><hi rend="paranum">268</hi><hi rend="dot">.</hi> kāmato cittassa vimutti idha cetovimuttīti adhippetāti āha <hi rend="bold">‘‘cetovimutti nāma…pe.… uppannajjhāsayo’’</hi>ti| kāme vissajjetvā puna tattha nimuggatāya dutiyasamaṇabrāhmaṇā dutiyamigajātūpamā vuttā|</p>

<p rend="bodytext" n="269"><hi rend="paranum">269</hi><hi rend="dot">.</hi> tatiyasamaṇabrāhmaṇā yathāpariccatte kāme pariccajitvā evaṃ ṭhitā, na dutiyā viya tattha nimuggāti adhippāyena <hi rend="bold">‘‘kiṃ pana te akaṃsū’’</hi>ti pucchati| itare kāmaṃ ujukaṃ kāmaguṇesu na nimuggā, pariyāyena pana nimuggā diṭṭhijālena ca ajjhotthaṭāti dassento <hi rend="bold">‘‘gāmanigamajanapadarājadhāniyo’’</hi>tiādimāha| diṭṭhijālampi taṇhājālānugatamevāti āha <hi rend="bold">‘‘mārassa pāpimato diṭṭhijālena parikkhipitvā’’</hi>ti|</p>

<p rend="bodytext" n="271"><hi rend="paranum">271</hi><hi rend="dot">.</hi> khandhakilesābhisaṅkhāramārā vā idha <hi rend="bold">māra</hi>ggahaṇena gahitāti daṭṭhabbaṃ| <hi rend="bold">akkhīni bhindi</hi> daṭṭhuṃ asamatthabhāvāpādanena| tenāha <hi rend="bold">‘‘vipassanāpādakajjhāna’’</hi>ntiādi| kiñcāpi māro yaṃ kiñci jhānaṃ samāpannassapi bhikkhuno cittaṃ imaṃ nāma ārammaṇaṃ nissāya vattatīti na jānāti, idhādhippetassa pana bhikkhuno vasena <hi rend="bold">‘‘vipassanāpādakajjhāna’’</hi>nti vuttaṃ| <hi rend="bold">teneva pariyāyenā</hi>ti ‘‘na mārassa akkhīni bhindī’’ti evamādinā yathāvuttapariyāyena| <hi rend="bold">adassanaṃ gato</hi>ti etthāpi eseva nayo| cakkhussa padaṃ patiṭṭhāti ca idha ārammaṇaṃ adhippetaṃ taṃ pariggayha <pb ed="V" n="2.0117"/> pavattanatoti āha <hi rend="bold">‘‘appatiṭṭhaṃ nirārammaṇa’’</hi>nti| <hi rend="bold">so</hi>ti māro| <hi rend="bold">disvā</hi>ti dassanahetu| yasmā maggena catusaccadassanahetu āsavā na parikkhīṇā| phalakkhaṇe hi te khīṇāti vuccantīti|</p>

<p rend="bodytext"><hi rend="bold">loke</hi>ti sattaloke saṅkhāraloke ca| <hi rend="bold">sattavisattabhāvenā</hi>ti laggabhāvena ceva savisesaṃ āsattabhāvena ca| <hi rend="bold">atha vā</hi>tiādinā <hi rend="bold">niddesanayavasena</hi> (mahāni. 3, cūḷani. mettagūmāṇavapucchāniddesa 22, 23; cūḷani. khaggavisāṇasuttaniddesa 124) visattikāpadaṃ niddisati| <hi rend="bold">visatā</hi>ti vitthaṭā <pb ed="M" n="2.0124"/> rūpādīsu tebhūmakadhammesu byāpanavasena <hi rend="bold">visaṭā</hi>ti purimavacanameva takārassa ṭakāraṃ katvā vuttaṃ| <hi rend="bold">visālā</hi>ti vipulā| <hi rend="bold">visakkatī</hi>ti parisakkati sahati| ratto hi rāgavatthunā pādena tāliyamānopi sahati| osakkanaṃ, vipphandanaṃ vā <hi rend="bold">visakkana</hi>ntipi vadanti| <hi rend="bold">visaṃharatī</hi>ti yathā tathā kāmesu ānisaṃsaṃ dassentī vividhehi ākārehi nekkhammābhimukhappavattito cittaṃ saṃharati saṅkhipati, visaṃ vā dukkhaṃ, taṃ harati upanetīti attho| <hi rend="bold">visaṃvādikā</hi>ti aniccādiṃ niccādito gaṇhāpentī visaṃvādikā hoti| dukkhanibbattakassa kammassa hetubhāvato <hi rend="bold">visamūlā,</hi> visaṃ vā dukkhadukkhādibhūtā vedanā mūlaṃ etissāti <hi rend="bold">visamūlā</hi>| dukkhasamudayattā visaṃ phalaṃ etissāti <hi rend="bold">visaphalā</hi>| taṇhāya rūpādikassa dukkhasseva paribhogo hoti, na amatassāti sā <hi rend="bold">‘‘visaparibhogā’’</hi>ti vuttā| sabbattha niruttivasena saddasiddhi veditabbā| yo panettha padhāno attho, taṃ dassetuṃ puna <hi rend="bold">‘‘visālā vā panā’’</hi>tiādi vuttaṃ| <hi rend="bold">nittiṇṇo uttiṇṇo</hi>ti upasaggavasena padaṃ vaḍḍhitaṃ| niravasesato vā tiṇṇo <hi rend="bold">nittiṇṇo</hi>| tena tena maggena uddhamuddhaṃ tiṇṇo <hi rend="bold">uttiṇṇo</hi>| yaṃ panettha atthato avibhattaṃ, taṃ suviññeyyameva|</p>

<p rend="centre">nivāpasuttavaṇṇanāya līnatthappakāsanā samattā|</p>

</xml>