<xml src="s0202t-m75.xml">
<sutra id="m75"/>
<p rend="subhead">5. māgaṇḍiyasuttavaṇṇanā</p>

<p rend="bodytext" n="207"><hi rend="paranum">207</hi><hi rend="dot">.</hi> <hi rend="bold">dve</hi> <pb ed="M" n="2.0103"/> <hi rend="bold">māgaṇḍiyā</hi>ti dve <pb ed="V" n="2.0103"/> māgaṇḍiyanāmakā| <hi rend="bold">devagabbhasadisa</hi>nti devānaṃ vasanovarakasadisaṃ| <hi rend="bold">etaṃ vutta</hi>nti ‘‘bhāradvājagottassa brāhmaṇassa agyāgāre tiṇasanthārake’’ti etaṃ vuttaṃ| <hi rend="bold">na kevalaṃ taṃ divasamevā</hi>ti yaṃ divasaṃ māgaṇḍiyo paribbājako tiṇasanthārakaṃ paññattaṃ, na kevalaṃ taṃ divasameva bhagavā yenaññataro vanasaṇḍo, tenupasaṅkamīti yojanā| <hi rend="bold">gāmūpacāre</hi>ti gāmasamīpe| <hi rend="bold">saññāṇaṃ katvā</hi>ti saññāṇaṃ katvā viya| na hi bhagavato tassa saññāṇakaraṇe payojanaṃ atthi|</p>

<p rend="bodytext"><hi rend="bold">samaṇaseyyānurūpa</hi>nti samaṇassa anucchavikā seyyā| pāsaṃsattho hi ayaṃ rūpa-saddo| tenāha <hi rend="bold">‘‘imaṃ tiṇasanthāraka’’</hi>ntiādi| <hi rend="bold">anākiṇṇo</hi>ti viluḷito aghaṭṭito| hatthapādasīsehi tattha tattha pahaṭena na calito <hi rend="bold">abhinno,</hi> acalitattā eva abhinnaṃ attharaṇaṃ| <hi rend="bold">paricchinditvā paññatto viyā</hi>ti ayaṃ chekena cittakārena cintetvā tulikāya paricchinnalekhāya paricchinditvā likhitā cittakataseyyā viya| bhūnaṃ vuccati vaḍḍhitaṃ, taṃ hantīti <hi rend="bold">bhūnahuno</hi>| tenāha <hi rend="bold">‘‘hatavaḍḍhino’’</hi>ti| taṃ panāyaṃ cakkhādīsu saṃvaravidhānaṃ vaḍḍhihananaṃ maññati| tenāha <hi rend="bold">‘‘mariyādakārakassā’’</hi>ti| <hi rend="bold">brūhetabba</hi>nti uḷāravisayūpahārena vaḍḍhetabbaṃ pīṇetabbaṃ| taṃ pana ananubhūtānubhavanena hotīti āha <hi rend="bold">‘‘adiṭṭhaṃ dakkhitabba’’</hi>nti| anubhūtaṃ pana apaṇītaṃ hotīti vuttaṃ <hi rend="bold">‘‘diṭṭhaṃ samatikkamitabba’’</hi>nti| sesavāresupi eseva nayo| paramadiṭṭhadhammanibbānavādī kiresa paribbājako, tasmā <hi rend="bold">evaṃ chasu dvāresu vaḍḍhiṃ paññapeti</hi>| yasmā yaṃ channampi cakkhādīnaṃ yathāsakaṃ visayaggahaṇaṃ paṭikkhipanto lokassa avaḍḍhitaṃ vināsameva paññapeti, <hi rend="bold">tasmā so</hi> sayampi <hi rend="bold">vaḍḍhihato</hi> hatavaḍḍhito|</p>

<p rend="bodytext">saṃkilesato ārakattā <hi rend="bold">ariyo</hi> niyyānikadhammabhāvato <hi rend="bold">ñāyo dhammo</hi>| vajjalesassapi abhāvato <hi rend="bold">kusalo</hi>| tenāha <hi rend="bold">‘‘parisuddhe kāraṇadhamme anavajje’’</hi>ti| <hi rend="bold">uggatassā</hi>ti uccakulīnatādinā uḷārassa| <hi rend="bold">mukhe ārakkhaṃ ṭhapetvā</hi>ti mukhena saṃyato hutvā| <hi rend="bold">ambajambūādīni gahetvā viya apūrayamāno</hi>ti ambajambūādīni aññamaññavisadisāni viya pūraṇakathānayena yaṃ kiñci akathetvā| tenāha <hi rend="bold">‘‘mayā kathitaniyāmenā’’</hi>ti|</p>

<p rend="bodytext" n="208"><hi rend="paranum">208</hi><hi rend="dot">.</hi> <hi rend="bold">phalasamāpattiyā</hi> <pb ed="M" n="2.0104"/><pb ed="V" n="2.0104"/> <hi rend="bold">vuṭṭhito</hi>ti divāvihārato vuṭṭhitoti attho| divāvihāropi hi ‘‘paṭisallāna’’nti vuccati ‘‘rahogatassa paṭisallīnassa evaṃ cetaso parivitakko udapādī’’tiādīsu (pārā. 18)| bhagavā hi phalasamāpattito vuṭṭhānuttarakālaṃ tesaṃ kathāsallāpaṃ sutvā divāvihārato vuṭṭhāya tattha gato| saṃvego nāma sahottappañāṇaṃ, taṃ nibbindanavasenapi hoti, saṃveganissitaṃ sandhāyāha <hi rend="bold">‘‘pītisaṃvegena saṃviggo’’</hi>ti| so pana yasmā purimāvatthāya calanaṃ hoti cittassa, tasmā āha <hi rend="bold">‘‘calito kampito’’</hi>ti| <hi rend="bold">tikhiṇasotena purisenā</hi>ti bhagavantaṃ sandhāyāha|</p>

<p rend="bodytext" n="209"><hi rend="paranum">209</hi><hi rend="dot">.</hi> <hi rend="bold">dhammadesanaṃ ārabhi</hi> yathā vineyyadamanakusalo <hi rend="bold">vasanaṭṭhānaṭṭhenā</hi>ti idaṃ āramitabbabhāvassa bhāvalakkhaṇavacanaṃ| āramati etthāti ārāmo, rūpaṃ ārāmo etassāti <hi rend="bold">rūpārāmaṃ,</hi> tato eva tanninnabhāvena <hi rend="bold">rūpe ratanti rūparataṃ,</hi> tena sammo duppattiyā rūpena sammuditanti <hi rend="bold">rūpasammuditaṃ,</hi> tadetaṃ tadabhihatajavanakiccaṃ tattha āropetvā vuttaṃ| <hi rend="bold">danta</hi>ntiādīsupi eseva nayo| <hi rend="bold">dantaṃ</hi> damitaṃ| <hi rend="bold">nibbisevana</hi>nti vigatavisukāyikaṃ| <hi rend="bold">gutta</hi>nti satiyā guttaṃ| <hi rend="bold">rakkhita</hi>nti tasseva vevacanaṃ| <hi rend="bold">saṃvuta</hi>nti apanītaṃ pavesanivāraṇena| tenāha <hi rend="bold">‘‘pihita’’</hi>nti|</p>

<p rend="bodytext" n="210"><hi rend="paranum">210</hi><hi rend="dot">.</hi> <hi rend="bold">uppajjanapariḷāha</hi>nti uppajjanakilesapariḷāhaṃ| <hi rend="bold">kiṃ vacanaṃ vattabbaṃ assā</hi>ti rūpārammaṇaṃ anubhavitvā samudayādipahānaṃ pariggaṇhitvā parinibbinditvā virajjitvā yo vimutto, tattha kiṃ vuddhihatapariyāyo avassaṃ labhati na labhatīti pucchati| paribbājako tādise sārabaddhavimuttike vuddhihatoti na vadeyyāti āha <hi rend="bold">‘‘na kiñci, bho, gotamā’’</hi>ti|</p>

<p rend="bodytext" n="211"><hi rend="paranum">211</hi><hi rend="dot">.</hi> <hi rend="bold">te</hi>ti tayā, ayameva vā pāṭho| <hi rend="bold">vassaṃ vāso vassaṃ</hi> uttarapadalopena, vassituṃ arahatīti <hi rend="bold">vassiko,</hi> vassakāle nivāsānucchavikoti attho|</p>

<p rend="bodytext"><hi rend="bold">nātiucco hoti nātinīco</hi>ti gimhiko viya ucco, hemantiko viya nīco na hoti, atha kho tadubhayavemajjhalakkhaṇatāya nātiucco hoti nātinīco| <hi rend="bold">nātitanūnī</hi>ti <pb ed="M" n="2.0105"/> hemantikassa viya na khuddakāni| <hi rend="bold">nātibahūnī</hi>ti gimhikassa viya na atibahūni| <hi rend="bold">missakānevā</hi>ti hemantikagimhikesu vuttalakkhaṇavomissakāni| <hi rend="bold">uṇhapavesanatthāyā</hi>ti niyūhesu purebhattaṃ pacchābhattañca patitasūriyobhāsavasena uṇhassa abbhantarapavesanatthāya| <hi rend="bold">bhittiniyūhāni nīharīyantī</hi>ti <pb ed="V" n="2.0105"/> dakkhiṇapasse bhittīsu niyūhāni nīharitvā karīyanti| <hi rend="bold">vipulajālānī</hi>ti puthulachiddāni| <hi rend="bold">udakayantānī</hi>ti udakavāhakayantāni|</p>

<p rend="bodytext"><hi rend="bold">nīluppalagacchake katvā</hi>ti vikasitehi nīluppalehi gacchake naḷinike katvā| <hi rend="bold">gandhakalala</hi>nti gandhamissakakaddamaṃ| <hi rend="bold">yamakabhittī</hi>ti yugaḷabhitti, tassā antare nāḷi, yato udakaṃ abhiruhati| <hi rend="bold">lohanāḷi</hi>nti lohamayayantanāḷiṃ| <hi rend="bold">jāla</hi>nti tambalohamayaṃ jālaṃ| <hi rend="bold">heṭṭhā yantaṃ parivattentī</hi>ti heṭṭhābhāge udakayantaṃ gamenti| <hi rend="bold">udakaphusite temente vivaṇṇatā māhosī</hi>ti <hi rend="bold">nīlapaṭaṃ nivāseti| divākāle</hi>ti divasavelāya| <hi rend="bold">ajjhattaṃ vūpasantacitto viharāmī</hi>ti etena attano phalasamāpattivihāro bhagavatā dassitoti āha – <hi rend="bold">‘‘tāya ratiyā ramamānoti idaṃ catutthajjhānikaphalasamāpattiratiṃ sandhāya vutta’’</hi>nti|</p>

<p rend="bodytext" n="212"><hi rend="paranum">212</hi><hi rend="dot">.</hi> <hi rend="bold">mahā</hi> <hi rend="bold">ca nesaṃ papañco</hi>ti nesaṃ rājūnaṃ mahāpapañco rājiddhivasena sabbadā sampattivisayo ca, anubhavituṃ na labhantīti adhippāyo| <hi rend="bold">mante gavesantā vicaranti,</hi> na bhogasukhaṃ| <hi rend="bold">gaṇanā</hi> nāma acchinnagaṇanā, na vigaṇagaṇanā na paṇagaṇanā| <hi rend="bold">āvaṭṭo</hi>ti yathādhigate dibbe kāme pahāya kāmahetu āvaṭṭo nivatto parivattito <hi rend="bold">bhaveyya| evaṃ mānusakā kāmā</hi>ti yathā koci kusaggena udakaṃ gahetvā mahāsamudde udakaṃ mineyya| tattha mahāsamudde udakameva mahantaṃ vipulaṃ paṇītañca, evaṃ dibbānaṃ kāmānaṃ samīpe upanidhāya mānusakā kāmā appamattakā oramattakā nihīnā, dibbāva kāmā mahantā vipulā uḷārā paṇītā| <hi rend="bold">samadhigayhā</hi>ti sammā adhigamanavasena niggayha dibbampi sukhaṃ hīnaṃ katvā <hi rend="bold">tiṭṭhati</hi>|</p>

<p rend="bodytext" n="213"><hi rend="paranum">213</hi><hi rend="dot">.</hi> ārogyahetukaṃ sukhaṃ assa atthīti <hi rend="bold">sukhī,</hi> taṃ panassa rogavigamatovāti āha <hi rend="bold">‘‘paṭhamaṃ dukkhito pacchā sukhito’’</hi>ti| serī nāma attādhīnavuttīti āha <hi rend="bold">‘‘serī ekako bhaveyyā’’</hi>ti| attano vaso <pb ed="M" n="2.0106"/> sayaṃvaso, so etassa atthīti <hi rend="bold">sayaṃvasī| aṅgārakapallaṃ viya</hi> kāmavatthupariḷāhahetuto| <hi rend="bold">tacchetvā</hi>ti ghaṭṭetvā, kaṇḍūyitvāti attho|</p>

<p rend="bodytext" n="214"><hi rend="paranum">214</hi><hi rend="dot">.</hi> yena kāyo madhurakajāto hoti, taṃ kira kuṭṭhaṃ chaviṃ vināseti, cammaṃ chiddajātaṃ viya hoti| tenevāha <hi rend="bold">‘‘upahatakāyappasādo’’</hi>ti| <hi rend="bold">paccalatthā</hi>ti paṭilabhi| avijjābhibhūtatāya virodhipaccayasamāyogena <hi rend="bold">paññindriyassa upahatattā</hi>| āyatiṃ dukkhaphalatāya etarahi ca kilesadukkhabahulatāya kāmānaṃ <hi rend="bold">dukkhasamphassatā,</hi> tadubhayasaṃyuttesu tesu ca taṃ asallakkhitvā <pb ed="V" n="2.0106"/> ekantasukhābhiniveso viparītasaññāya, na kevalāya sukhavedanāya sukhāti pavattasaññī|</p>

<p rend="bodytext" n="215"><hi rend="paranum">215</hi><hi rend="dot">.</hi> <hi rend="bold">tānī</hi>ti kuṭṭhasarīre vaṇamukhāni| <hi rend="bold">asucīnī</hi>ti asubhāni| <hi rend="bold">duggandhānī</hi>ti vissagandhāni| <hi rend="bold">pūtīnī</hi>ti kuṇapabhūtāni| <hi rend="bold">idānī</hi>ti etarahi| nakhehi vippatacchanaggiparitāpanehi atinippīḷanakāle <hi rend="bold">pāṇakā…pe.… paggharanti,</hi> tena vedanā tanukā hoti| <hi rend="bold">eva</hi>nti vuttanayena vedanāya tanukabhāvato|</p>

<p rend="bodytext">ārogyabhāve dhanalābhādilābhuppattito, asati ca ārogye lābhassa niratthakabhāvato, diṭṭhadhammikādisabbasampattīnaṃ lābhassa nimittabhāvato ca <hi rend="bold">ārogyaparamā lābhā</hi>| nibbāne sukhuppattito, asati ca nibbānādhigame tādisassa sukhassa anupalabbhanato, sabbasaṅkhatavivittattā ca sabbaso ca saṃsāradukkhābhāvato, adhigate ca tasmiṃ sakalavaṭṭadukkhābhāvato ca <hi rend="bold">nibbānaṃ paramaṃ sukhaṃ| pubbabhāgamaggāna</hi>nti kāyānupassanādibhedabhinnānaṃ ariyamaggassa pubbabhāgiyānaṃ maggānaṃ| tesañca amatagāmitā nāma tanninnatāvaseneva sacchikiriyāvasenāti āha <hi rend="bold">‘‘pubbabhāgagamaneneva amatagāmina’’</hi>nti| <hi rend="bold">aṭṭhaṅgiko</hi> ariyamaggo <hi rend="bold">khemo</hi> sabbaparissayasamugghātanena anupaddutattā, taṃsamaṅgīnaṃ sabbaso anupaddutattā taṃsamaṅgīnaṃ sabbaso anupaddavahetuto ca| <hi rend="bold">laddhivasena gahitā</hi>ti sassatavādādīhi kevalaṃ tesaṃ laddhivasena tathā gahitā| <hi rend="bold">khemamatagāmina</hi>nti iminā hi ‘‘khemaṃamatagāmina’’nti vibhattialopena niddeso, attho pana vibhattilopena daṭṭhabboti dasseti|</p>

<p rend="bodytext" n="216"><hi rend="paranum">216</hi><hi rend="dot">.</hi> <hi rend="bold">anomajjatī</hi>ti <pb ed="M" n="2.0107"/> anu anu omajjati| aparāparaṃ hatthaṃ <hi rend="bold">heṭṭhā otārento majjati</hi>|</p>

<p rend="bodytext" n="217"><hi rend="paranum">217</hi><hi rend="dot">.</hi> <hi rend="bold">cheka</hi>nti ghanabhāvena vītaṃ| ghanamaṭṭhabhāvena sundaraṃ hotīti āha <hi rend="bold">‘‘sampanna’’</hi>nti| sādhūhi paramappicchasantuṭṭhehi lāto gahitoti <hi rend="bold">sāhuḷi| saṅkāracoḷakaṃ</hi> niccakāḷakaṃ|</p>

<p rend="bodytext" n="218"><hi rend="paranum">218</hi><hi rend="dot">.</hi> tattha tattha rujanaṭṭhena vibādhanaṭṭhena <hi rend="bold">rogova bhūto</hi>| vipassanāñāṇenapi sikhāppattena ārogyaṃ ekadesena passati, nibbānañca vaṭṭapaṭipakkhatoti āha <hi rend="bold">‘‘vipassanāñāṇañcevā’’</hi>ti|</p>

<p rend="bodytext" n="219"><hi rend="paranum">219</hi><hi rend="dot">.</hi> <hi rend="bold">antarā</hi>ti <pb ed="V" n="2.0107"/> paṭhamuppatti jarāmaraṇānaṃ vemajjhe| <hi rend="bold">upahato</hi>ti pittasemhādidosehi dūsitabhāvena kathito| pittādidose pana bhesajjasevanāya nivattento upahataṃ paṭipākatikaṃ karonto <hi rend="bold">cakkhūni uppādeti nāma| vinaṭṭhānī</hi>ti anuppattidhammataṃ āpannāni|</p>

<p rend="bodytext" n="220"><hi rend="paranum">220</hi><hi rend="dot">.</hi> <hi rend="bold">pubbe vutte</hi> sāhuḷiyacīre| <hi rend="bold">vaṭṭe anugatacittenā</hi>ti anamatagge saṃsāravaṭṭe anādīnavadassitāya anugāmicittena|</p>

<p rend="bodytext" n="221"><hi rend="paranum">221</hi><hi rend="dot">.</hi> <hi rend="bold">dhammassā</hi>ti nibbānassa| <hi rend="bold">anudhamma</hi>nti anurūpaṃ niyyānadhammaṃ| tenāha <hi rend="bold">‘‘anucchavikaṃ paṭipada’’</hi>nti| <hi rend="bold">pañcakkhandhe</hi>ti pañcupādānakkhandhe dasseti| ‘‘dīgharattaṃ vata, bho’’tiādinā pāḷiyaṃ vivaṭṭaṃ dassitaṃ| tenāha <hi rend="bold">‘‘upādānanirodhāti vivaṭṭaṃ dassento’’</hi>ti| sesaṃ suviññeyyameva|</p>

<p rend="centre">māgaṇḍiyasuttavaṇṇanāya līnatthappakāsanā samattā|</p>

</xml>