<xml src="s0203t-m110.xml">

<p rend="subhead"><pgroup id="m110"/><readunit id="m110">10. cūḷapuṇṇamasuttavaṇṇanā</readunit></p>

<p rend="bodytext" n="91"><hi rend="paranum">91</hi><hi rend="dot">.</hi> <hi rend="bold">tuṇhībhūtaṃ</hi> <pb ed="V" n="2.0054"/> <hi rend="bold">tuṇhībhūta</hi>nti āmeḍitavacanaṃ byāpanicchāvasena vuttanti āha – <hi rend="bold">‘‘yaṃ yaṃ disa’’</hi>ntiādi| <hi rend="bold">anuviloketvā</hi>ti ettha <hi rend="bold">anu</hi>saddopi byāpanicchāyamevāti anu anu viloketvāti attho| tenevāha – <hi rend="bold">‘‘tato tato viloketvā’’</hi>ti| asanto nīco purisoti <hi rend="bold">asappuriso</hi>ti āha – <hi rend="bold">‘‘pāpapuriso lāmakapuriso’’</hi>ti| <hi rend="bold">so</hi>ti asappuriso| <hi rend="bold">ta</hi>nti asappurisaṃ <hi rend="bold">jānituṃ na sakkoti</hi> asappurisadhammānaṃ yāthāvato ajānanato| <hi rend="bold">pāpadhammasamannāgato</hi>ti kāyaduccaritādiasantuṭṭhitādilāmakadhammasamannāgato| asappurise bhatti etassāti <hi rend="bold">asappurisabhatti</hi>| tenāha – <hi rend="bold">‘‘asappurisasevano’’</hi>ti| asappurisadhammo asappuriso uttarapadalopena, tesaṃ cintanasīloti <hi rend="bold">asappurisacintī</hi>| tenāha <hi rend="bold">‘‘asappurisacintāya cintako’’</hi>ti, duccintitacintīti attho| <hi rend="bold">asappurisamantana</hi>nti asādhujanavicāraṃ asappurisavīmaṃsaṃ| <hi rend="bold">asappurisavāca</hi>nti catubbidhaṃ dubbhāsitaṃ| <hi rend="bold">asappurisakammaṃ</hi> nāma tividhampi kāyaduccaritaṃ| <hi rend="bold">asappurisadiṭṭhi</hi> nāma visesato dasavatthukā micchādiṭṭhi, tāya samannāgato <hi rend="bold">asappurisadiṭṭhiyā samannāgato, asappurisadānaṃ</hi> <pb ed="M" n="2.0268"/> nāma asakkaccadānādi| sabbopāyamattho pāḷito eva viññāyati|</p>

<p rend="bodytext">‘‘pāṇaṃ hanissāmī’’tiādikā cetanā kāmaṃ parabyābādhāyapi hotiyeva, yathā pana sā attano balavataradukkhatthāya hoti, tathā na parassāti imamatthaṃ dassetuṃ, <hi rend="bold">‘‘attano dukkhatthāya cinteti’’</hi>icceva vutto| <hi rend="bold">yathā asuko asuka</hi>ntiādīhi pāpako pāpavipākekadesaṃ balavaṃ garutaraṃ vā paccanubhontopi yathā paro paccanubhoti, na tathā sayanti dasseti| tenāha <hi rend="bold">‘‘parabyābādhāyā’’</hi>ti| <hi rend="bold">gahetvā</hi>ti pāpakiriyāya sahāyabhāvena gahetvā|</p>

<p rend="bodytext"><hi rend="bold">asakkacca</hi>nti anādaraṃ katvā| deyyadhammassa asakkaraṇaṃ appasannākāro, puggalassa asakkaraṇaṃ agarukaraṇanti imamatthaṃ dassento, <hi rend="bold">‘‘deyyadhammaṃ na sakkaroti nāmā’’</hi>tiādimāha| <hi rend="bold">acittīkatvā</hi>ti na citte katvā, na pūjetvāti attho| pūjento hi pūjetabbavatthuṃ citte ṭhapeti, tato na bahi karoti| cittaṃ vā acchariyaṃ katvā paṭipatti <hi rend="bold">cittīkaraṇaṃ,</hi> sambhāvanakiriyā| tappaṭikkhepato <hi rend="bold">acittīkaraṇaṃ,</hi> asambhāvanakiriyā| <hi rend="bold">apaviddha</hi>nti ucchiṭṭhādichaḍḍanīyadhammaṃ viya avakhittakaṃ| tenāha – <hi rend="bold">‘‘chaḍḍetukāmo viyā’’</hi>tiādi| <hi rend="bold">rogaṃ pakkhipanto</hi> <pb ed="V" n="2.0055"/> <hi rend="bold">viyā</hi>ti rogikasarīraṃ odanādīhi pamajjitvā vammike rogaṃ pakkhipanto viya| addhā imassa dānassa phalaṃ mameva āgacchatīti evaṃ yassa tathā diṭṭhi atthi, so āgamanadiṭṭhiko, ayaṃ pana na tādisoti āha <hi rend="bold">‘‘anāgamanadiṭṭhiko’’</hi>ti| tenāha – <hi rend="bold">‘‘no phalapāṭikaṅkhī hutvā detī’’</hi>ti|</p>

<p rend="bodytext">kāmañcāyaṃ yathāvuttapuggalo asaddhammādīhi pāpadhammehi samannāgato, tehi pana sabbehipi micchādassanaṃ mahāsāvajjanti dassetuṃ, <hi rend="bold">‘‘tāya micchādiṭṭhiyā niraye upapajjatī’’</hi>ti vuttaṃ| <hi rend="bold">vuttapaṭipakkhanayenā</hi>ti kaṇhapakkhe vuttassa atthassa vipariyāyena sukkapakkhe attho veditabbo| ‘‘sadevakaṃ loka’’ntiādīsu (pārā. 1) devasaddo chakāmāvacaradevesu, evamidhāti āha <hi rend="bold">‘‘chakāmāvacaradevā’’</hi>ti| tattha brahmānaṃ visuṃ gahitattā kāmāvacaradevaggahaṇanti ce? idha dānaphalassa adhippetattā kāmāvacaradevaggahaṇaṃ<pb ed="M" n="2.0269"/>, tatthāpi chakāmāvacaraggahaṇaṃ daṭṭhabbaṃ devamahattatādivacanato| <hi rend="bold">tiṇṇaṃ kulānaṃ sampattī</hi>ti khattiyamahattādīnaṃ tiṇṇaṃ kulānaṃ sampatti, na kevalaṃ kulasampadā eva adhippetā, atha kho tattha āyuvaṇṇayasabhogissariyādisampadāpi adhippetāti daṭṭhabbaṃ uḷārassa dānamayapuññassa vasena tesampi samijjhanato| <hi rend="bold">suddhavaṭṭavaseneva kathitaṃ</hi> sukkapakkhepi sabbaso vivaṭṭassa anāmaṭṭhattā| saddhādayo hi lokiyakusalasambhārā evettha adhippetāti| sesaṃ suviññeyyameva|</p>

<p rend="centre">cūḷapuṇṇamasuttavaṇṇanāya līnatthappakāsanā samattā|</p>

<p rend="centre">niṭṭhitā ca devadahavaggavaṇṇanā|</p>
<vaggaend/>

</xml>