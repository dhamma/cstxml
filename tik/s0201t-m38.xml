<xml src="s0201t-m38.xml">

<p rend="subhead"><pgroup id="m38"/><readunit id="m38">8. mahātaṇhāsaṅkhayasuttavaṇṇanā</readunit></p>

<p n="396"> <hi rend="bold">laddhimatta</hi>nti <pb ed="V" n="2.0208"/> micchāgāhamattaṃ, na diṭṭhābhiniveso| <hi rend="bold">sassatadiṭṭhī</hi>ti niccābhiniveso| <hi rend="bold">so</hi>ti ariṭṭho bhikkhu| kathetvā samodhānentanti yojanā| <hi rend="bold">samodhānenta</hi>nti ca nigamentanti attho| <hi rend="bold">tattha tatthevā</hi>ti tesu tesu eva bhavesu <hi rend="bold">nirujjhanti,</hi> na bhavantaraṃ saṅkamanti| <hi rend="bold">viññāṇaṃ pana</hi> abhinnasabhāvaṃ anaññanti adhippāyo| <hi rend="bold">idhalokato</hi>ti imasmā attabhāvā| <hi rend="bold">paralokanti</hi> parabhavasaññitaṃ attabhāvaṃ| <hi rend="bold">sandhāvatī</hi>ti niccatāya kenaci asambaddhaṃ viya gacchati| tena idhalokato paralokagamanamāha| <hi rend="bold">saṃsaratī</hi>ti iminā paralokato idhāgamanaṃ| <hi rend="bold">sandhāvatī</hi>ti vā bhavantarasaṅkamanamāha| <hi rend="bold">saṃsaratī</hi>ti tattha tattha aparāparasañcaraṇaṃ|</p>

<p>‘‘paccaye <pb ed="M" n="2.0223"/> sati bhavatī’’tiādinā viññāṇassa anvayato byatirekato ca paṭiccasamuppannabhāvaṃ dassento sassatabhāvaṃ paṭikkhipati| <hi rend="bold">buddhena akathitaṃ kathesī</hi>ti iminā ‘‘yaṃ abhāsitaṃ alapitaṃ tathāgatena, taṃ bhāsitaṃ lapitaṃ tathāgatenāti dīpetī’’ti (cūḷava. 352, 353) imasmiṃ bhedakaravatthusmiṃ sandissatīti dasseti| <hi rend="bold">jinacakke pahāraṃ detī</hi>ti ‘‘tadevidaṃ viññāṇaṃ…pe.… anañña’’nti niccataṃ paṭijānanto – ‘‘sabbe saṅkhārā aniccā (dha. pa. 277), rūpaṃ, bhikkhave, anicca’’nti (saṃ. ni. 3.93-94) ca ādinayappavatte satthu dhammacakke khīlaṃ uppādento pahāraṃ deti| sabbaññutaññāṇena aniccanti diṭṭhaṃ paveditañca viññāṇaṃ niccanti paṭijānanto <hi rend="bold">vesārajjañāṇaṃ paṭibāhati| sotukāmaṃ jana</hi>nti ariyadhammādhigamassa ekantupāyabhūtaṃ vipassanāmaggaṃ sotukāmaṃ janaṃ niccaggāhapaggaṇhanena <hi rend="bold">visaṃvādeti</hi>| tato eva <hi rend="bold">ariyapathe</hi> ariyadhammavīthiyaṃ tassā paṭikkhipanena <hi rend="bold">tiriyaṃ nipatitvā</hi>|</p>

<p n="398"> viññāṇasīsena attanā gahitaṃ attānaṃ vibhāvento <hi rend="bold">‘‘yvāyaṃ, bhante’’</hi>tiādimāha| tattha <hi rend="bold">vado vedeyyo</hi>tiādayo sassatadiṭṭhiyā eva abhinivesākārā| vadatīti <hi rend="bold">vado,</hi> vacīkammassa kārakoti attho| iminā hi kārakabhāvupāyikasattānaṃ hitasukhāvabodhanasamatthataṃ attano dasseti| vediyova <hi rend="bold">vedeyyo,</hi> jānāti anubhavati cāti attho| īdisānañhi padānaṃ bahulā kattusādhanataṃ saddavidū maññanti| <hi rend="bold">vedayatī</hi>ti taṃ taṃ anubhavitabbaṃ anubhavati| <hi rend="bold">tahiṃ tahi</hi>nti tesu tesu bhavayonigatiṭhitisattāvāsasattanikāyesu|</p>

<p n="399"> taṃ <pb ed="V" n="2.0209"/> vādaṃ paggayha ṭhitattā sātissa chinnapaccayatā aviruḷhadhammatā ca veditabbā| <hi rend="bold">heṭṭhā</hi>ti alagaddasuttasaṃvaṇṇanaṃ (ma. ni. aṭṭha. 2.236-237) sandhāyāha| parato <hi rend="bold">heṭṭhā</hi>ti vuttaṭṭhānepi eseva nayo| <hi rend="bold">pāṭiyekko anusandhī</hi>ti tīhipi anusandhīhi avomisso visuṃyeveko anusandhi| nanu cāyampi sātissa ajjhāsayavasena pavattitattā ajjhāsayānusandhiyevāti? na, niyyānamukhena appavattattā| niyyānañhi purakkhatvā pucchādivasena pavattā itarā desanāpucchānusandhiādayo| idha tadabhāvato <pb ed="M" n="2.0224"/> vuttaṃ <hi rend="bold">‘‘pāṭiyekko anusandhī’’</hi>ti| <hi rend="bold">parisāya laddhiṃ sodhento</hi>ti yādisī sātissa laddhi, tadabhāvadassanavasena parisāya laddhiṃ sodhento, parisāya laddhisodhaneneva sāti gaṇato nissārito nāma jāto|</p>

<p n="400"> <hi rend="bold">yaṃ yadevā</hi>ti idaṃ yadipi avisesato paccayadhammaggahaṇaṃ, ‘‘viññāṇantveva saṅkhyaṃ gacchatī’’ti pana vuttattā taṃtaṃviññāṇassa samaññānimittapaccayajātaṃ gahitanti daṭṭhabbaṃ| tena vuttaṃ pāḷiyaṃ – ‘‘cakkhuviññāṇantveva saṅkhyaṃ gacchatī’’tiādi| atha vā taṃtaṃdvāraniyataṃ itarampi sabbaṃ tassa tassa viññāṇassa paccayajātaṃ idha ‘‘yaṃ yadevā’’ti gahitaṃ, tattha pana yaṃ asādhāraṇaṃ, tena samaññāti ‘‘cakkhuviññāṇantvevā’’tiādi vuttaṃ| <hi rend="bold">dvārasaṅkantiyā abhāva</hi>nti viññāṇassa dvārantarasaṅkamanassa abhāvaṃ| svāyaṃ oḷārikanayena mandabuddhīnaṃ sukhāvabodhanatthaṃ nayadassanavasena vutto| na hi kadāci paccuppannaṃ viññāṇaṃ vigacchantaṃ anantaraviññāṇaṃ saṅkamati anantarādipaccayālābhe tassa anuppajjanato|</p>

<p><hi rend="bold">evamevā</hi>ti yathā aggi upādānaṃ paṭicca jalanto anupādāno tattheva nibbāyati, na katthaci saṅkamati, evameva| <hi rend="bold">‘‘paccayavekallena tattheva nirujjhatī’’</hi>ti kasmā vuttaṃ, na hettha anuppādanirodho icchito tādisassa nirodhassa idha anadhippetattā, atha kho khaṇanirodho, so ca sābhāvikattā na paccayavekallahetuko? saccametaṃ, taṃtaṃdvārikassa pana viññāṇassa dvārantaraṃ asaṅkamitvā tattha tattheva nirujjhanaṃ idhādhippetaṃ| yesañca paccayānaṃ vasena dvārantarikaviññāṇena bhavitabbaṃ, tesaṃ tadabhāvato paccayavekallaggahaṇaṃ, tasmā paccayavekallena na sotādīni saṅkamitvā sotaviññāṇantiādi saṅkhyaṃ gacchatīti yojanā| etena yaṃ viññāṇaṃ cakkhurūpādipaccayasāmaggiyā vasena cakkhuviññāṇasaṅkhyaṃ gacchati, tattha tattheva nirujjhati tāvakālikabhāvato, tassa pana sotasaddādipaccayābhāvato kuto sotaviññāṇādisamaññā, evamappavattito tassa kuto saṅkamoti dassitaṃ hoti| <hi rend="bold">viññāṇappavatte</hi>ti viññāṇappavattiyaṃ| <hi rend="bold">dvārasaṅkantimatta</hi>nti dvārantarasaṅkamanamattampi na vadāmi tattha tattheva <pb ed="V" n="2.0210"/> bhijjanato paccayassa uppādavantato sati ca uppāde avassaṃbhāvī nirodhoti hutvā abhāvaṭṭhena aniccatā dīpitā hotīti|</p>

<p n="401"> ‘‘paṭiccasamuppannaṃ <pb ed="M" n="2.0225"/> viññāṇaṃ vuttaṃ mayā, aññatra paccayā natthi viññāṇassa sambhavo’’ti pāḷiyā anvayato ca byatirekato ca viññāṇassa saṅkhatatāva dassitāti āha <hi rend="bold">‘‘sappaccayabhāvaṃ dassetvā’’</hi>ti| hetupaccayehi jātaṃ nibbattaṃ ‘‘bhūta’’nti idhādhippetaṃ, taṃ atthato pañcakkhandhā tabbinimuttassa sappaccayassa abhāvato, yañca khandhapañcakaṃ attano tesañca bhikkhūnaṃ, taṃ ‘‘bhūtamida’’nti bhagavā avocāti āha <hi rend="bold">‘‘idaṃ khandhapañcaka’’</hi>nti| attano phalaṃ āharatīti āhāro, paccayo| sambhavati etasmāti sambhavo, āhāro sambhavo etassāti <hi rend="bold">āhārasambhavaṃ</hi>| tenāha <hi rend="bold">‘‘paccayasambhava’’</hi>nti| <hi rend="bold">tassa paccayassa nirodhā</hi>ti yena avijjādinā paccayena khandhapañcakaṃ sambhavati, tassa paccayassa anuppādanirodhā| khaṇanirodho pana kāraṇanirapekkho|</p>

<p><hi rend="bold">nossūti</hi> saṃsayajotano nipātoti āha <hi rend="bold">‘‘bhūtaṃ nu kho idaṃ, na nu kho bhūta’’</hi>nti| <hi rend="bold">bhūtamidaṃ nossū</hi>ti ca iminā khandhapañcakameva nu kho idaṃ, udāhu attattaniyanti evaṃjātiko saṃsayanākāro gahito| <hi rend="bold">tadāhārasambhavaṃ nossū</hi>ti pana iminā sahetukaṃ nu kho idaṃ bhūtaṃ, udāhu ahetukanti yathā ahetukabhāvāpanno saṃsayanākāro gahito, evaṃ visamahetukabhāvāpannopi saṃsayanākāro gahitoti daṭṭhabbaṃ| visamahetunopi paramatthato bhūtassa ahetukabhāvato| visamahetuvādopi parehi parikappitamattatāya sabhāvaniyatiyadicchādivādehi samānayogakkhamoti| <hi rend="bold">nirodhadhammaṃ nossū</hi>ti iminā yathā aniccaṃ nu kho idaṃ bhūtaṃ, udāhu niccanti aniccataṃ paṭicca saṃsayanākāro gahito, evaṃ dukkhaṃ nu kho, udāhu na dukkhaṃ, anattā nu kho, udāhu na anattātipi saṃsayanākāro gahitoyevāti daṭṭhabbaṃ aniccassa dukkhabhāvādiavassaṃbhāvato, nicce ca tadubhayābhāvato| <hi rend="bold">yāthāvasarasalakkhaṇato</hi>ti aviparītasarasato salakkhaṇato ca, kiccato ceva sabhāvato cāti attho| vipassanāya adhiṭṭhānabhūtāpi paññā vipassanā evāti vuttaṃ <hi rend="bold">‘‘vipassanāpaññāyā’’</hi>ti| <hi rend="bold">sarasato</hi>ti ca sabhāvato| <hi rend="bold">salakkhaṇato</hi>ti sāmaññalakkhaṇato| tenāha <hi rend="bold">‘‘vipassanāpaññāya sammā passantassā’’</hi>ti| <hi rend="bold">vuttanayenevā</hi>ti ‘‘yāthāvasarasalakkhaṇato’’ti vuttanayeneva| <hi rend="bold">ye ye</hi>ti tassaṃ parisāyaṃ ye ye bhikkhū| <hi rend="bold">sallakkhesu</hi>nti sammadeva upadhāresuṃ|</p>

<p><hi rend="bold">tehī</hi>ti <pb ed="M" n="2.0226"/><pb ed="V" n="2.0211"/> tehi bhikkhūhi| <hi rend="bold">tatthā</hi>ti tissaṃ vipassanāpaññāyaṃ| <hi rend="bold">nittaṇhabhāva</hi>nti taṇhābhāvaṃ ‘‘etaṃ mama’’nti taṇhāggāhassa pahīnataṃ| etenapi bhagavā ‘‘ahaṃ, bhikkhave, dhammesupi taṇhāpahānameva vaṇṇemi, sāti pana moghapuriso attabhāvepi taṇhāsaṃvaddhaniṃ viparītadiṭṭhiṃ paggayha tiṭṭhatī’’ti sātiṃ niggaṇhāti| <hi rend="bold">sabhāvadassanenā</hi>ti dhammānaṃ aviparītasabhāvadassanena| <hi rend="bold">paccayadassanenā</hi>ti kāraṇadassanena anavasesato hetuno paccayassa ca dassanena| <hi rend="bold">allīyethā</hi>ti taṇhādiṭṭhivasena nissayetha| tenāha <hi rend="bold">‘‘taṇhādiṭṭhīhī’’</hi>ti| <hi rend="bold">kelāyethā</hi>ti pariharaṇakeḷiyā parihareyyātha| tenāha <hi rend="bold">‘‘kīḷamānā vihareyyāthā’’</hi>ti| <hi rend="bold">dhanaṃ viya icchantā</hi>ti dhanaṃ viya drabyaṃ viya icchaṃ taṇhaṃ janentā| tenāha <hi rend="bold">‘‘gedhaṃ āpajjeyyāthā’’</hi>ti| <hi rend="bold">mamattaṃ uppādeyyāthā</hi>ti ‘‘mamamida’’nti taṇhādiṭṭhivasena abhinivesaṃ janeyyātha| nikantivasenapi gahaṇatthāya no desito, tassa vā saṇhasukhumassa vipassanādhammassa gahaṇaṃ nāma nikantiyā eva siyā, na oḷārikataṇhāyāti vuttaṃ <hi rend="bold">‘‘nikantivasenā’’</hi>ti|</p>

<p n="402"> paṭicca etasmā phalaṃ etīti <hi rend="bold">paccayo,</hi> sabbo kāraṇavisesoti āha <hi rend="bold">‘‘khandhānaṃ paccayaṃ dassento’’</hi>ti| yāva avijjā hi sabbo nesaṃ kāraṇaviseso idha dassito| puna ādito paṭṭhāya yāva pariyosānā, antato paṭṭhāya yāva ādīti anulomato paṭilomato ca vaṭṭavivaṭṭadassanavasena nānānayehi paṭiccasamuppādo dassito, niccaggāhassa nimittabhūto kilesopi idha natthīti dīpeti| <hi rend="bold">tampi vuttatthamevā</hi>ti tampi ‘‘ime ca, bhikkhave, cattāro āhārā’’tiādi yāva ‘‘taṇhāpabhavā’’ti pāḷipadaṃ, tāva vuttatthameva <hi rend="bold">sammādiṭṭhisuttavaṇṇanāyaṃ</hi> (ma. ni. aṭṭha. 1.89)| sesaṃ paṭiccasamuppādakathābhāvato <hi rend="bold">visuddhimagge</hi> (visuddhi. 2.570) <hi rend="bold">vitthāritāvā</hi>ti imināva saṅgahitaṃ|</p>

<p n="404"> <hi rend="bold">imasmiṃ sati idaṃ hotī</hi>tiādīsu yaṃ vattabbaṃ, taṃ paramatthadīpaniyaṃ <hi rend="bold">udānaṭṭhakathāyaṃ</hi> (udā. aṭṭha. 1) vuttanayeneva veditabbaṃ|</p>

<p n="407"> <hi rend="bold">paṭidhāvanā</hi>ti paṭisaraṇaṃ, pubbe attano āgataṃ atītaṃ addhānaṃ uddissa taṇhādiṭṭhivasena paṭigamananti attho| nanu vicikicchāvasena pāḷiyaṃ <pb ed="M" n="2.0227"/> paṭidhāvanā āgatāti? saccaṃ āgatā, sā pana taṇhādiṭṭhihetukāti ‘‘taṇhādiṭṭhivasenā’’ti vuttaṃ| <hi rend="bold">tatthā</hi>ti tasmiṃ yathādhigate ñāṇadassane|</p>

<p><hi rend="bold">niccalabhāva</hi>nti <pb ed="V" n="2.0212"/> suppatiṭṭhitabhāvaṃ, titthiyavādavātehi akampiyabhāvañca| <hi rend="bold">garū</hi>ti garuguṇayutto| <hi rend="bold">bhāriko</hi> pāsāṇacchattasadiso| <hi rend="bold">akāmā anuvattitabbo</hi>ti saddhāmattakeneva anuvattanamāha, na aveccappasādena| <hi rend="bold">kicca</hi>nti satthukiccaṃ| <hi rend="bold">brāhmaṇāna</hi>nti jātimantabrāhmaṇānaṃ| <hi rend="bold">vatasamādānānī</hi>ti magavatādivatasamādānāni| <hi rend="bold">diṭṭhikutūhalānī</hi>ti taṃtaṃdiṭṭhiggāhavasena ‘‘idaṃ saccaṃ, idaṃ sacca’’ntiādinā gahetabbakutūhalāni| <hi rend="bold">evaṃ nissaṭṭhānī</hi>ti yathā mayā tumhākaṃ ovādo dinno, evaṃ nissaṭṭhāni vatādīni taṃ atikkamitvā kiṃ gaṇheyyātha| <hi rend="bold">sayaṃ ñāṇena ñāta</hi>nti paraneyyataṃ muñcitvā attano eva ñāṇena yāthāvato ñātaṃ| evaṃbhūtañca sayaṃ paccakkhato diṭṭhaṃ nāma hotīti āha <hi rend="bold">‘‘sayaṃ paññācakkhunā diṭṭha’’</hi>nti| <hi rend="bold">sayaṃ vibhāvita</hi>nti tehi bhikkhūhi tassa atthassa paccattaṃ vibhūtabhāvaṃ āpāditaṃ| <hi rend="bold">upanītā</hi>ti upakkamena dhammadesanānusārena nītā| <hi rend="bold">mayā</hi>ti kattari karaṇavacanaṃ| <hi rend="bold">dhammenā</hi>ti kāraṇena| <hi rend="bold">etaṃ vacana</hi>nti etaṃ ‘‘sandiṭṭhiko’’tiādivacanaṃ|</p>

<p n="408"> <hi rend="bold">taṃ</hi> sammohaṭṭhānaṃ <hi rend="bold">assa</hi> lokassa| <hi rend="bold">samodhānenā</hi>ti samāgamena| gabbhati attabhāvabhāvena vattatīti <hi rend="bold">gabbho,</hi> kalalādiavattho dhammapabandho, tannissitattā pana sattasantāno ‘‘gabbho’’ti vutto yathā ‘‘mañcā ukkuṭṭhiṃ karontī’’ti| tannissayabhāvato mātukucchi ‘‘gabbho’’ti veditabbo, gabbho viyāti vā| yathā hi nivāsaṭṭhānatāya sattānaṃ ovarako ‘‘gabbho’’ti vuccati, evaṃ gabbhaseyyakānaṃ yāva abhijāti nivāsaṭṭhānatāya mātukucchi ‘‘gabbho’’ti vuttoti|</p>

<p><hi rend="bold">yamekaratti</hi>nti yassaṃ ekarattiyaṃ| bhummatthe hi idaṃ upayogavacanaṃ, accantasaṃyoge vā| <hi rend="bold">paṭhama</hi>nti sabbapaṭhamaṃ paṭisandhikkhaṇe| <hi rend="bold">gabbhe</hi>ti mātukucchiyaṃ| <hi rend="bold">māṇavo</hi>ti satto| yebhuyyena sattā rattiyaṃ paṭisandhiṃ gaṇhantīti <pb ed="M" n="2.0228"/> rattiggahaṇaṃ| <hi rend="bold">abbhuṭṭhitovā</hi>ti uṭṭhitabbho viya, abhimukhabhāvena vā uṭṭhito eva maraṇassāti adhippāyo| <hi rend="bold">so yātī</hi>ti so māṇavo yāti paṭhamakkhaṇato paṭṭhāya gacchateva| <hi rend="bold">sa gacchaṃ na nivattatī</hi>ti so evaṃ gacchanto khaṇamattampi na nivattati, aññadatthu maraṇameva upagacchatīti gāthāya attho|</p>

<p><hi rend="bold">utusamayaṃ sandhāya vuttaṃ,</hi> na lokasamaññātarajassa lagganadivasamattaṃ| idāni vuttamevatthaṃ pākaṭataraṃ kātuṃ <hi rend="bold">‘‘mātugāmassa kira yasmi’’</hi>ntiādi vuttaṃ| <hi rend="bold">tatthā</hi>ti tasmiṃ gabbhāsaye| <hi rend="bold">saṇṭhahitvā</hi>ti nibbattitvā| <hi rend="bold">bhijjitvā</hi>ti aggahitagabbhā eva bhinnā hutvā| ayañhi tassā sabhāvo| <hi rend="bold">vatthu suddhaṃ hotī</hi>ti paggharitalohitattā anāmayattā ca gabbhāsayo suddho hoti| suddhavatthuttā <pb ed="V" n="2.0213"/> tato paraṃ katipayadivasāni <hi rend="bold">khettameva hoti</hi> gabbhasaṇṭhahanassa parittassa lohitalesassa vijjamānattā| sambhavassa pana kathaṃ sabbhāvoti āha <hi rend="bold">‘‘tasmiṃ samaye’’</hi>tiādi| itthisantānepi sukkadhātu labbhateva| tenāha <hi rend="bold">‘‘aṅgaparāmasanenapi dārako nibbattatiyevā’’</hi>ti| yathā pārikāya nābhiparāmasanena sāmassa bodhisattassa, diṭṭhamaṅgalikāya nābhiparāmasanena maṇḍabyassa nibbatti| <hi rend="bold">gandhabbo</hi>ti gandhanato uppajjanagatiyā nimittupaṭṭhāpanena sūcanato gandhoti laddhanāmena bhavagāmikammunā abbati pavattatīti <hi rend="bold">gandhabbo,</hi> tattha uppajjanakasatto| tenāha <hi rend="bold">‘‘tatrūpagasatto’’</hi>ti| <hi rend="bold">kammayantayantito</hi>ti tatrūpapattiāvahena kammasaṅkhātena pellanakayantena tathattāya pellito upanīto| <hi rend="bold">mahantena jīvitasaṃsayenā</hi>ti vijāyanaparikkilesena ‘‘jīvissāmi kho, na nu kho jīvissāmi ahaṃ vā, putto vā me’’ti evaṃ pavattena jīvitasaṃsayena vipulena garutarena saṃsayena| <hi rend="bold">taṃ ṭhāna</hi>nti thanappadesamāha| kīḷanti tenāti kīḷanaṃ, kīḷanameva <hi rend="bold">kīḷanakaṃ</hi>|</p>

<p n="409"> <hi rend="bold">sārajjatī</hi>ti sārattacitto hoti| <hi rend="bold">byāpajjatī</hi>ti byāpannacitto hoti| <hi rend="bold">kāye</hi> kesādidvattiṃsāsucisamudāye taṃsabhāvārammaṇā <hi rend="bold">sati kāyasati| anupaṭṭhapetvā</hi>ti anuppādetvā, yathāsabhāvato kāyaṃ anupadhāretvāti attho| <hi rend="bold">parittacetaso</hi>ti kilesehi <pb ed="M" n="2.0229"/> parito khaṇḍitacitto| tenāha <hi rend="bold">‘‘akusalacitto’’</hi>ti| <hi rend="bold">ete</hi> akusaladhammā| <hi rend="bold">nirujjhantī</hi>ti nirodhaṃ pattā honti| <hi rend="bold">taṇhāvasena abhinandatī</hi>ti sappītikataṇhāvasena abhimukhaṃ hutvā nandati| <hi rend="bold">abhivadatī</hi>ti taṇhāvasena taṃ taṃ ārammaṇaṃ abhinivissa vadati| <hi rend="bold">ajjhosāyā</hi>ti anaññasādhāraṇaṃ viya ārammaṇaṃ taṇhāvasena anupavisitvā| tenāha <hi rend="bold">‘‘gilitvā pariniṭṭhapetvā’’</hi>ti| <hi rend="bold">dukkhaṃ kathaṃ abhinandatī</hi>ti ettha dukkhahetukaṃ abhinandanto dukkhaṃ abhinandati nāmāti daṭṭhabbaṃ| <hi rend="bold">aṭṭhakathāyaṃ</hi> pana yāvatā yassa dukkhe diṭṭhitaṇhā abhinandanā appahīnā, tāvatāyaṃ dukkhaṃ abhinandati nāmāti dassetuṃ <hi rend="bold">‘‘ahaṃ dukkhito mama dukkhanti gaṇhanto abhinandati nāmā’’</hi>ti vuttaṃ| tena gāhadvayahetukā tattha abhinandanāti dasseti| <hi rend="bold">puna ekavāra</hi>nti punapi ekavāraṃ| phalahetusandhihetuphalasandhivasena <hi rend="bold">dvisandhī</hi>| ‘‘gabbhassāvakkanti hotī’’tiādinā atthato sarūpato ca etarahi phalasaṅkhepassa| <hi rend="bold">sarūpeneva</hi> ca itaradvayassa desitattā āha <hi rend="bold">‘‘tisaṅkhepa’’</hi>nti|</p>

<p n="410-414"> samathayānikassa bhikkhuno vedanāmukhena saṅkhepeneva yāva arahattā kammaṭṭhānaṃ idha kathitanti āha <hi rend="bold">‘‘saṃkhittena taṇhāsaṅkhayavimuttiṃ dhārethā’’</hi>ti| ‘‘imaṃ taṇhāsaṅkhayavimutti’’nti ca bhagavā yathādesitaṃ desanaṃ avocāti vuttaṃ <hi rend="bold">‘‘imaṃ…pe.… vimuttidesana’’</hi>nti<pb ed="V" n="2.0214"/>| yadi evaṃ kathaṃ desanā vimuttīti āha <hi rend="bold">‘‘desanā hi…pe.… vimuttīti vuttā’’</hi>ti| yassā taṇhāya vasena sāti bhikkhu sassataggāhamahāsaṅghāṭapaṭimukko, sā sabbabuddhānaṃ desanā hatthāvalambamānepi durugghāṭiyā jātāti āha <hi rend="bold">‘‘mahātaṇhājālataṇhāsaṅghāṭapaṭimukka’’</hi>nti| <hi rend="bold">mahātaṇhājāle</hi>ti mahante taṇhājaṭe| <hi rend="bold">taṇhāsaṅghāṭe</hi>ti taṇhāya saṅghāṭe| tathābhūto ca tassa abbhantare kato nāma hotīti āha <hi rend="bold">‘‘anupaviṭṭho antogadho’’</hi>ti| sesaṃ suviññeyyameva|</p>

<p rend="centre">mahātaṇhāsaṅkhayasuttavaṇṇanāya līnatthappakāsanā samattā|</p>

</xml>