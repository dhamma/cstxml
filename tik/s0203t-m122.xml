<xml src="s0203t-m122.xml">

<p rend="subhead"><pgroup id="m122"/><readunit id="m122">2. mahāsuññatasuttavaṇṇanā</readunit></p>

<p n="185"> <hi rend="bold">chavivaṇṇena</hi> <pb ed="M" n="2.0324"/><pb ed="V" n="2.0107"/> <hi rend="bold">so kāḷo,</hi> na nāmena| <hi rend="bold">palālasanthāroti ādīnī</hi>ti <hi rend="bold">ādi</hi>-saddena kocchacimilikākaṭasārādīnaṃ gahaṇaṃ| <hi rend="bold">gaṇabhikkhūna</hi>nti gaṇabandhanavasena bhikkhūnaṃ|</p>

<p>yadi saṃsayo nāma natthi, ‘‘sambahulā nu kho’’ti idaṃ kathanti āha <hi rend="bold">‘‘vitakkapubbabhāgā’’</hi>tiādi| tattha vitakko pubbabhāgo etissāti <hi rend="bold">vitakkapubbabhāgā, pucchā</hi>| sā ‘‘sambahulā no ettha bhikkhūviharantī’’ti vacanaṃ, vitakko pana ‘‘sambahulā nu kho idha bhikkhū viharantī’’ti iminā ākārena tadā bhagavato uppanno cittasaṅkappo, tassa parivitakkassa tabbhāvajotanoyaṃ nu-kāro vuttoti dassento āha – <hi rend="bold">‘‘vitakkapubbabhāge cāyaṃ nu-kāro nipātamatto’’</hi>ti| kiñcāpi gacchanto disvā, ‘‘sambahulā no ettha bhikkhū viharantī’’ti pucchāvasena bhagavatā vutto, atha kho ‘‘na kho, ānanda, bhikkhu sobhati saṅgaṇikārāmo’’tiādi (ma. ni. 3.185) uparidesanāvasena matthakaṃ gacchante avinicchito nāma na hoti, atha kho visuṃ vinicchito eva hoti, disvā nicchinitvāva kathāsamuṭṭhāpanatthaṃ tathā pucchati| tathā hi vuttaṃ – ‘‘jānantāpi tathāgatā pucchantī’’ti (pārā. 16)| tenāha <hi rend="bold">‘‘ito kirā’’</hi>tiādi|</p>

<p>yathā nadīotiṇṇaṃ udakaṃ yathāninnaṃ pakkhandati, evaṃ sattā dhātuso saṃsandanti, tasmā <hi rend="bold">‘‘gaṇavāso nadīotiṇṇudakasadiso’’</hi>ti vuttaṃ| idāni tamatthaṃ vitthārato dassetuṃ – <hi rend="bold">‘‘nirayatiracchānayonī’’</hi>tiādi vuttaṃ| kuruvindādinhānīyacuṇṇāni saṇhasukhumabhāvato nāḷiyaṃ pakkhittāni nirantarāneva tiṭṭhantīti āha – <hi rend="bold">‘‘cuṇṇabharitā nāḷi viyā’’</hi>ti| <hi rend="bold">sattapaṇṇāsa kulasatasahassānī</hi>ti sattasatasahassādhikāni paññāsa kulānaṃyeva satasahassāni, manussānaṃ pana vasena satta koṭiyo tadā tattha vasiṃsu|</p>

<p><hi rend="bold">tato cintesi,</hi> kathaṃ? kāmañcāyaṃ lokapakati, mayhaṃ pana sāsane ayuttova soti āha – <hi rend="bold">‘‘mayā’’</hi>tiādi| <hi rend="bold">dhamma</hi>nti sabhāvasiddhaṃ| <hi rend="bold">saṃvego</hi>ti sahottappañāṇaṃ vuccati| <hi rend="bold">na kho panetaṃ sakkā</hi> gilānupaṭṭhānovādānusāsaniādivasena samāgamassa icchitabbattā| <hi rend="bold">gaṇabhedana</hi>nti gaṇasaṅgaṇikāya vivecanaṃ|</p>

<p n="186"> <hi rend="bold">kataparibhaṇḍa</hi>nti <pb ed="V" n="2.0108"/><pb ed="M" n="2.0325"/> pubbe katasaṃvidhānassa cīvarassa vuttākārena paṭisaṅkharaṇaṃ| <hi rend="bold">no</hi>ti amhākaṃ| <hi rend="bold">anattamano</hi>ti anārādhitacitto|</p>

<p>sakagaṇena sahabhāvato <hi rend="bold">saṅgaṇikā</hi>ti āha <hi rend="bold">‘‘sakaparisasamodhāna’’</hi>nti| <hi rend="bold">gaṇo</hi>ti pana idha janasamūhoti vuttaṃ <hi rend="bold">‘‘nānājanasamodhāna’’</hi>nti| <hi rend="bold">sobhati</hi> yathānusiṭṭhaṃ paṭipajjamānato| kāmato nikkhamatīti <hi rend="bold">nikkhamo,</hi> evaṃ nikkhamavasena uppannaṃ <hi rend="bold">sukhaṃ</hi>| gaṇasaṅgaṇikākilesasaṅgaṇikāhi pavivitti <hi rend="bold">paviveko</hi>| pavivekavasena uppannaṃ <hi rend="bold">sukhaṃ</hi>| rāgādīnaṃ upasamāvahaṃ sukhaṃ <hi rend="bold">upasamasukhaṃ</hi>| maggasambodhāvahaṃ sukhaṃ <hi rend="bold">sambodhisukhaṃ</hi>| nikāmetabbassa, nikāmaṃ vā lābhī <hi rend="bold">nikāmalābhī</hi>| nidukkhaṃ sukheneva labhatīti <hi rend="bold">adukkhalābhī</hi>| kasiraṃ vuccati appakanti āha – <hi rend="bold">‘‘akasiralābhīti vipulalābhī’’</hi>ti|</p>

<p><hi rend="bold">sāmāyika</hi>nti samaye kilesavimuccanaṃ accantamevāti sāmāyikaṃ ma-kāre a-kārassa dīghaṃ katvā| tenāha – <hi rend="bold">‘‘appitappitasamaye kilesehi vimutta’’</hi>nti| <hi rend="bold">kanta</hi>nti aṅgasantatāya ārammaṇasantatāya ca kamanīyaṃ manorammaṃ| <hi rend="bold">asāmāyikaṃ</hi> accantavimuttaṃ|</p>

<p><hi rend="bold">ettāvatā</hi>tiādinā saṅgaṇikārāmassa visesādhigamassa antarāyikabhāvaṃ anvayato byatirekato ca saha nidassanena dasseti| tattha sā duvidhā antarāyikatā vodānadhammānaṃ anuppattihetukā, saṃkilesadhammānaṃ uppattihetukā ca|</p>

<p>te paṭhamaṃ ‘‘saṅgaṇikārāmo’’tiādinā vibhāvetvā itaraṃ vibhāvetuṃ, <hi rend="bold">‘‘idāni dosuppattiṃ dassento’’</hi>tiādi vuttaṃ| ‘‘aṭṭhiñca paṭicca nhāruñca paṭicca cammañca paṭicca maṃsañca paṭicca ākāso parivārito rūpantveva saṅkhaṃ gacchatī’’tiādīsu (ma. ni. 1.306) viya idha <hi rend="bold">rūpa</hi>saddo karajakāyapariyāyoti <hi rend="bold">‘‘rūpanti sarīra’’</hi>nti āha| ‘‘nāhaṃ, ānanda…pe.… domanassupāyāsā’’ti kasmā vuttaṃ? nanu kāye ca jīvite ca anapekkhacittānaṃ āraddhavipassakānampi asappāyavajjanasappāyasevanavasena kāyassa pariharaṇaṃ hotīti? saccaṃ, taṃ pana yo kallasarīraṃ nissāya dhammasādhanāya anuyuñjitukāmo hoti, tasseva dhammasādhanatāvasena| dhammasādhanabhāvañhi apekkhitvā asappāyaṃ vajjetvā sappāyavasena posetvā suṭṭhutaraṃ hutvā <pb ed="M" n="2.0326"/> anuyuñjanato kāyassa pariharaṇaṃ, na so kāye abhirato nāma hoti paccavekkhaṇāyattattā apekkhāya vinoditabbo tādisoti| <hi rend="bold">upāligahapatino</hi>ti etthāpi ‘‘dasabalasāvakattupagamanasaṅkhātenā’’ti ānetvā yojetabbaṃ|</p>

<p n="187"> mahākaruṇāvasena <pb ed="V" n="2.0109"/> parivutāya <hi rend="bold">parisāya majjhe nisinnopi</hi> ekantavivekajjhāsayattā <hi rend="bold">ekakova</hi>| etena satthuno pavivittassa pavivekattena vivittataṃ dasseti| rūpārūpapaṭibhāganimittehi nivattanatthaṃ <hi rend="bold">‘‘rūpādīnaṃ saṅkhatanimittāna’’</hi>nti vuttaṃ| ativiya santatarapaṇītatamabhāvena visesato sinoti bandhatīti <hi rend="bold">visayo,</hi> so eva sasantatipariyāpannatāya <hi rend="bold">ajjhattaṃ</hi>| kiṃ pana tanti āha – <hi rend="bold">‘‘suññatanti suññataphalasamāpatti’’</hi>nti| upadhivivekatāya asaṅkhatā dhātu idha vivekoti adhippetoti āha – <hi rend="bold">‘‘vivekaninnenā’’</hi>tiādi| bhaṅgamattampi asesetvā āsavaṭṭhāniyānañca dhammānaṃ tattha vigatattā tesaṃ vasena <hi rend="bold">vigatantena,</hi> evaṃbhūtaṃ tesaṃ byantibhāvaṃ pattanti pāḷiyaṃ ‘‘byantibhūtenā’’ti vuttaṃ| uyyojanaṃ vissajjanaṃ, taṃ etassa atthi, uyyojeti vissajjetīti vā uyyojanikaṃ| yasmā na sabbakathā uyyojanavaseneva pavattati, tasmā vuttaṃ <hi rend="bold">‘‘uyyojanikapaṭisaṃyutta’’</hi>nti|</p>

<p><hi rend="bold">telapākaṃ gaṇhanto viyā</hi>ti yathā telapāko nāma paricchinnakālo na atikkamitabbo, evaṃ attano samāpattikālaṃ anatikkamitvā| yathā hi kusalo vejjo telaṃ pacanto taṃ taṃ telakiccaṃ cintetvā yadi vā patthinnapāko, yadi vā majjhimapāko, yadi vā kharapāko icchitabbo, tassa kālaṃ upadhāretvā pacati, evaṃ bhagavā dhammaṃ desento veneyyānaṃ ñāṇaparipākaṃ upadhāretvā taṃ taṃ kālaṃ anatikkamitvā dhammaṃ desetvā parisaṃ uyyojento ca <hi rend="bold">vivekaninneneva cittena uyyojeti| dve pañcaviññāṇānipi</hi> tadabhinīhatamanoviññāṇavasena <hi rend="bold">nibbānaninnāneva</hi>| buddhānañhi saṅkhārānaṃ suṭṭhu pariññātatāya paṇītānampi rūpādīnaṃ āpāthagamane pageva itaresaṃ paṭikūlatāva supākaṭā hutvā upaṭṭhāti, tasmā ghammābhitattassa viya sītajalaṭṭhānaninnatā nibbānaninnameva cittaṃ hoti, tassa ativiya santapaṇītabhāvato|</p>

<p n="188"> <hi rend="bold">ajjhattamevā</hi>ti <pb ed="M" n="2.0327"/> idha jhānārammaṇaṃ adhippetanti āha <hi rend="bold">‘‘gocarajjhattamevā’’</hi>ti| <hi rend="bold">idha niyakajjhattaṃ</hi> suññataṃ| apaguṇapādakajjhānañhi ettha ‘‘niyakajjhatta’’nti adhippetaṃ vipassanāvisesassa adhippetattā, <hi rend="bold">niyakajjhattaṃ</hi> nijjīvanissattataṃ, anattatanti attho| <hi rend="bold">asampajjanabhāvajānanenā</hi>ti idāni me kammaṭṭhānaṃ vīthipaṭipannaṃ na hoti, uppathameva pavattatīti jānanena|</p>

<p>kasmā panettha bhagavatā vipassanāya eva pādake jhāne avatvā pādakajjhānaṃ gahitanti āha – <hi rend="bold">‘‘appaguṇapādakajjhānato’’</hi>tiādi| <hi rend="bold">na pakkhandati</hi> sammā na samāhitattā| so pana ‘‘ajjhattadhammā <pb ed="V" n="2.0110"/> mayhaṃ nijjaṭā nigumbā hutvā na upaṭṭhahanti, handāhaṃ bahiddhādhamme manasi kareyyaṃ ekaccesu saṅkhāresu upaṭṭhitesu itarepi upaṭṭhaheyyumevā’’ti <hi rend="bold">parassa…pe.… manasi karoti</hi>| pādakajjhānavasena viya sammasitajjhānavasenapi ubhatobhāgavimutto hotiyevāti āha – <hi rend="bold">‘‘arūpasamāpattiyaṃ nu kho kathanti āneñjaṃ manasi karotī’’</hi>ti| <hi rend="bold">na me cittaṃ pakkhandatī</hi>ti mayhaṃ vipassanācittaṃ vīthipaṭipannaṃ hutvā na vahatīti| <hi rend="bold">pādakajjhānamevā</hi>ti vipassanāya pādakabhūtameva jhānaṃ| <hi rend="bold">punappunaṃ manasi kātabba</hi>nti punappunaṃ samāpajjitabbaṃ vipassanāya tikkhavisadatāpādanāya| <hi rend="bold">avahante</hi> nipuṇābhāvena chedanakiriyāya appavattante| samāpajjitvā vipassanāya tikkhakammakaraṇaṃ samathavipassanāvihārenāti āha – <hi rend="bold">‘‘kammaṭṭhāne manasikāro vahatī’’</hi>ti|</p>

<p n="189"> <hi rend="bold">sampajjati me</hi>ti vīthipaṭipattiyā pubbenāparaṃ visesābhāvato sampajjati me kammaṭṭhānanti jānanena| <hi rend="bold">iriyāpathaṃ ahāpetvā</hi>ti yathā parissamo nāgacchati, evaṃ attano balānurūpaṃ tassa kālaṃ netvā pamāṇameva pavattanena iriyāpathaṃ ahopetvā| <hi rend="bold">sabbavāresū</hi>ti ṭhānanisajjāsayanavāresu| kathāvāresu pana visesaṃ tattha tattha vadanti| <hi rend="bold">idaṃ vutta</hi>nti idaṃ, ‘‘iminā vihārenā’’tiādivacanaṃ vuttaṃ|</p>

<p n="190"> kāmavitakkādayo oḷārikakāmarāgabyāpādasabhāgāti āha – <hi rend="bold">‘‘vitakkapahānena dve magge kathetvā’’</hi>ti| <hi rend="bold">kāmaguṇesū</hi>ti niddhāraṇe bhummaṃ| <hi rend="bold">kismiñcideva kilesuppattikāraṇe</hi>ti tassa puggalassa kilesuppattikāraṇaṃ <pb ed="M" n="2.0328"/> sandhāya vuttaṃ, aññathā sabbepi pañca kāmaguṇā kilesuppattikāraṇameva| samudācaratīti <hi rend="bold">samudācāro</hi>ti āha <hi rend="bold">‘‘samudācaraṇato’’</hi>ti| so pana yasmā cittassa, na sattassa, tasmā vuttaṃ pāḷiyaṃ ‘‘cetaso’’ti| ma-kāro padasandhikaro e-kārassa ca akāro katoti āha <hi rend="bold">‘‘evaṃ sante eta</hi>nti|</p>

<p n="191"> <hi rend="bold">anusayo</hi>ti mānānusayo bhavarāgānusayo avijjānusayoti tividhopi anusayo <hi rend="bold">pahīyati</hi> arahattamaggena| <hi rend="bold">vuttanayenevā</hi>ti, ‘‘tato maggānantaraṃ phalaṃ, phalato vuṭṭhāya paccavekkhamāno pahīnabhāvaṃ jānāti, tassa jānanena sampajāno hotī’’ti vuttanayena|</p>

<p>kusalato āyātīti āyato, so etesanti <hi rend="bold">kusalāyatikā</hi>| tenāha <hi rend="bold">‘‘kusalato āgatā’’</hi>ti| taṃ pana nesaṃ kusalāyatikattaṃ upanissayavasena hoti sahajātavasenapīti tadubhayaṃ dassetuṃ, <hi rend="bold">‘‘seyyathida’’</hi>ntiādi vuttaṃ|</p>

<p>yasmā <pb ed="V" n="2.0111"/> pana yathāvuttadhammesu keci lokiyā, keci lokuttarā; atha kasmā visesena ‘‘lokuttarā’’ti vuttanti āha – <hi rend="bold">‘‘loke uttarā visiṭṭhā’’</hi>ti| tena lokiyadhammesu uttamabhāvena jhānādayo lokuttarā vuttā, na lokassa uttaraṇatoti dasseti| yaṃ kiñci mahaggatacittaṃ mārassa avisayo akāmāvacarattā, pageva taṃ vipassanāya pādakabhūtaṃ suvikkhālitamalanti āha – <hi rend="bold">‘‘jānituṃ na sakkotī’’</hi>ti| <hi rend="bold">eko ānisaṃso atthi</hi> bhāvanānuyogassa sappāyadhammakathāpaṭilābho|</p>

<p n="192"> <hi rend="bold">etadattha</hi>nti kevalassa sutassa atthāya| <hi rend="bold">sappāyāsappāyavasenā</hi>ti kasmā vuttaṃ? nanu sappāyavasena dasakathāvatthūni āgatānīti? saccametaṃ, asappāyakathāvajjanapubbikāya sappāya kathāya vasena āgatattā <hi rend="bold">‘‘sappāyāsappāyavasena āgatānī’’</hi>ti vuttaṃ| <hi rend="bold">sutapariyattivasenā</hi>ti sarūpena tattha anāgatānipi dasakathāvatthūni suttageyyādiantogadhattā, <hi rend="bold">‘‘sutapariyattivasena āgatānī’’</hi>ti vuttaṃ| paripūraṇavasena sarūpato āgatattā <hi rend="bold">imasmiṃ ṭhāne ṭhatvā kathetabbāni| attho</hi>ti sāmaññattho|</p>

<p n="193"> <hi rend="bold">anuāvattantī</hi>ti <pb ed="M" n="2.0329"/> anuanu abhimukhā hutvā vattanti, payirupāsanādivasena anukūlayanti| <hi rend="bold">mucchanataṇha</hi>nti paccayesu mucchanākāraṃ| taṇhāya patthanā nāma tenākārena pavattīti āha – <hi rend="bold">‘‘pattheti pavattetī’’</hi>ti| <hi rend="bold">kilesūpaddavenā</hi>ti kilesasaṅkhātena upaddavena| kilesā hi sattānaṃ mahānatthakaraṇato ‘‘upaddavo’’ti vuccanti| attano abbhantare uppannena kilesūpaddavena antevāsino, upaddavo <hi rend="bold">antevāsūpaddavo,</hi> brahmacariyassa upaddavo <hi rend="bold">brahmacārupaddavo</hi>ti imamatthaṃ <hi rend="bold">‘‘sesupaddavesupi eseva nayo’’</hi>ti iminā atidisati| <hi rend="bold">guṇamaraṇaṃ kathitaṃ,</hi> na jīvitamaraṇaṃ|</p>

<p><hi rend="bold">appalābhā</hi>ti appamattakalābhī visesānaṃ| <hi rend="bold">evaṃ vutto</hi>ti yathāvuttabrahmacārupaddavo dukkhavipākataro ceva kaṭukavipākataro cāti evaṃ vutto| ācariyantevāsikūpaddavo hi bāhirakasamayavasena vutto, brahmacārupaddavo pana sāsanavasena| durakkhāte hi dhammavinaye duppaṭipatti na mahāsāvajjā micchābhinivesassa sithilavāyāmabhāvato; svākhyāte pana dhammavinaye duppaṭipatti mahāsāvajjā mahato atthassa bāhirabhāvakaraṇato| tenāha <hi rend="bold">‘‘sāsane panā’’</hi>tiādi|</p>

<p n="196"> <hi rend="bold">tasmā</hi>ti idaṃ pubbaparāpekkhaṃ purimassa ca atthassa kāraṇabhāvena paccāmasananti āha <pb ed="V" n="2.0112"/> <hi rend="bold">‘‘yasmā’’</hi>tiādi| mittaṃ etassa atthīti mittavā, tassa bhāvo <hi rend="bold">mittavatā,</hi> tāya| mittavasena paṭipajjananti āha <hi rend="bold">‘‘mittapaṭipattiyā’’</hi>ti| <hi rend="bold">sapattavatāyā</hi>ti etthāpi eseva nayo|</p>

<p><hi rend="bold">dukkaṭadubbhāsitamattampī</hi>ti iminā pageva itaraṃ vītikkamantoti dasseti| sāvakesu hitaparakkamanaṃ ovādānusāsanīhi paṭipajjananti āha – <hi rend="bold">‘‘tathā na paṭipajjissāmī’’</hi>ti| <hi rend="bold">āmakamatta</hi>nti kulālabhājanaṃ vuccati| <hi rend="bold">nāhaṃ tumhesu tathā paṭipajjissāmī</hi>ti kumbhakāro viya āmakabhājanesu ahaṃ tumhesu kevalaṃ jānāpento na paṭipajjissāmi| <hi rend="bold">niggaṇhitvā</hi>ti nīharitvā| <hi rend="bold">lokiyaguṇāpi idha sārotveva adhippetā</hi> lokuttaraguṇānaṃ adhiṭṭhānabhāvato| sesaṃ suviññeyyameva|</p>

<p rend="centre">mahāsuññatasuttavaṇṇanāya līnatthappakāsanā samattā|</p>

</xml>