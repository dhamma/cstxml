<xml src="s0201t-m8.xml">
<sutra id="m8"/>
<p rend="subhead">8. sallekhasuttavaṇṇanā</p>

<p rend="bodytext" n="81"><hi rend="paranum">81</hi><hi rend="dot">.</hi> ‘‘cundo’’ti <pb ed="V" n="1.0252"/> tassa mahātherassa nāmaṃ, pūjāvasena pana <hi rend="bold">mahācundo</hi>ti vuccati yathā <hi rend="bold">‘‘mahāmoggallāno’’</hi>ti| attano vā cundaṃ nāma bhāgineyyattheraṃ upādāya āyasmato sāriputtattherassa bhātā ayaṃ mahāthero <hi rend="bold">‘‘mahācundo’’</hi>ti paññāyittha yathā ‘‘mahāpanthako’’ti| <hi rend="bold">sāyanhasamaya</hi>nti bhummatthe ekaṃ upayogavacananti āha <hi rend="bold">‘‘sāyanhakāle’’</hi>ti| na hettha accanta saṃyogo sambhavatīti| <hi rend="bold">sattasaṅkhārehī</hi>ti saddhivihārikantevāsikupāsakādisattehi ceva rūpārammaṇādisaṅkhārehi ca| <hi rend="bold">paṭinivattitvā</hi>ti apasakkitvā| <hi rend="bold">nilīyana</hi>nti vivecanaṃ kāyacittehi tato vivittatā| <hi rend="bold">ekībhāvo</hi>ti hi kāyavivekamāha, <hi rend="bold">paviveko</hi>ti cittavivekaṃ| <hi rend="bold">tato vuṭṭhito</hi>ti tato duvidhavivekato bhavaṅguppattiyā, sabrahmacārīhi samāgamena ca apeto| <hi rend="bold">abhivādāpetvā</hi>ti abhivādaṃ kāretvā| <hi rend="bold">eva</hi>nti yathāvuttabhivādavasena| paggayhāti unnāmetvā| anupacchinnabhavamūlānaṃ tāva evaṃ abhivādo hotu, ucchinnabhavamūlānaṃ kimatthiyoti āha <hi rend="bold">‘‘etaṃ āciṇṇaṃ tathāgatāna’’</hi>nti| tena na tathāgatā samparāyikaṃyeva sattānaṃ sukhaṃ āsīsanti, atha kho diṭṭhadhammikampīti daṭṭhabbaṃ| kasmā evaṃ tathāgatā abhivadantīti tattha kāraṇamāha <hi rend="bold">‘‘sukhakāmā hī’’</hi>tiādi| <hi rend="bold">puthukāyā</hi>ti bahū sattakāyā| <hi rend="bold">yakkhā</hi>ti devā| te hi pūjanīyatāya ‘‘yakkhā’’ti <hi rend="bold">vucca</hi>nti| <hi rend="bold">abhivadantī</hi>ti āsīsitamevatthaṃ ñāṇakaruṇāhi abhimukhaṃ katvā vadanti|</p>

<p rend="bodytext"><hi rend="bold">yā</hi>ti aniyamato gahitā niyamato dassento <hi rend="bold">‘‘imā’’</hi>ti āha| <hi rend="bold">imā</hi>ti ca āsannapaccakkhavacananti āha <hi rend="bold">‘‘abhimukhaṃ karonto</hi> <hi rend="bold">viyā’’</hi>ti<pb ed="M" n="1.0284"/>, taṃ taṃ diṭṭhigatikaṃ cittagataṃ sammukhā viya karontoti attho| <hi rend="bold">diṭṭhiyo</hi>ti purimapadalopena pāḷiyaṃ vuttanti dassento <hi rend="bold">‘‘micchādiṭṭhiyo’’</hi>ti āha| sattesu diṭṭhigatacittuppādesu uppajjamānā, sattesu vā visayabhūtesu ārabbha uppajjamānā <hi rend="bold">‘‘sattesu pātubhavantī’’</hi>ti vuttā| <hi rend="bold">attavādenā</hi>ti attānaṃ ārabbha pavattena vacanena| <hi rend="bold">paṭisaṃyuttā</hi>ti ‘‘atthi attā’’ti gāhe gāhaṇe ca visayabhāvena paṭisaṃyuttā| diṭṭhigatikena diṭṭhiṃ gāhantehi gahaṇe gāhāpaṇe ca diṭṭhi diṭṭhivādassa visayoti tena paṭisaṃyuttā nāma hoti| ‘‘atthi attā’’ti evaṃ pavattā diṭṭhi idha attavādapaṭisaṃyuttā, na tassā visayabhūto attā| sā ca visayabhāvato tathāpavattena vādena paṭisaṃyuttā| <hi rend="bold">lokavādappaṭisaṃyuttā</hi>ti etthāpi eseva nayo| <hi rend="bold">vīsati bhavanti</hi> tato paraṃ attavādavatthuno abhāvā<pb ed="V" n="1.0253"/>| pañcapi hi upādānakkhandhe paccekaṃ ‘‘attā’’ti te ca attano nissayabhāvena gaṇhato etāsaṃ diṭṭhīnaṃ sambhavo, tabbinimutto panāyaṃ visayo attaggahaṇākāro ca natthīti| <hi rend="bold">sassato attā ca loko cā</hi>ti rūpādīsu aññataraṃ ‘‘attā’’ti, ‘‘loko’’ti vā gahetvā taṃ sassato sabbakālabhāvī nicco dhuvoti| yathāha ‘‘rūpī attā ceva loko ca sassato cāti attānañca lokañca paññapetī’’tiādi| <hi rend="bold">sassato</hi>tiādīsu paṭhamo sassatavādavasena attaggāho, dutiyo ucchedavādavasena, tatiyo ekaccasassatavādavasena, catuttho takkīvādavasena pavatto, amarāvikkhepavasena vā pavatto attaggāho| <hi rend="bold">antavā</hi>ti attano paricchedatāvasena| <hi rend="bold">anantavā</hi>ti aparicchedatāvasena| <hi rend="bold">antavā ca anantavā cā</hi>ti tadubhayavasena, itaro takkīvādavasena pavatto attaggāho| evaṃ pavattattā aṭṭha hontīti yojanā|</p>

<p rend="bodytext"><hi rend="bold">ādimevā</hi>ti ādimanasikārameva| taṃ pana sarūpato dassento <hi rend="bold">‘‘vipassanāmissakapaṭhamamanasikāramevā’’</hi>ti āha| <hi rend="bold">appatvāpi sotāpattimagga</hi>nti iminā avadhāraṇena nivattitaṃ dasseti| nāmarūpaparicchedato pabhuti yāva udayabbayadassanaṃ, ayaṃ idha ādimanasikāroti adhippeto paññābhāvanāya ārambhabhāvato| udayabbayānupassanāsahitatāya cassa <hi rend="bold">vipassanāmissakatā</hi> vacanaṃ| <hi rend="bold">eva</hi>nti imassa atthavacanaṃ <hi rend="bold">‘‘ettakeneva</hi> <hi rend="bold">upāyenā’’</hi>ti<pb ed="M" n="1.0285"/>, yathāvuttādimanasikārenāti attho| <hi rend="bold">etāsa</hi>nti yathāvuttānaṃ attavādalokavādapaṭisaṃyuttānaṃ diṭṭhīnaṃ| kāmañca tāsaṃ tena tadaṅgavasena pahānaṃ hotiyeva, taṃ pana nādhippetaṃ, tasmā samucchedavasena pahānaṃ paṭinissaggo ca hotīti pucchati| sabbaso samucchinnasaṃyojanatāya <hi rend="bold">anadhimānikopi samāno</hi>| ‘‘ariyadhammo adhigato’’ti māno adhimāno, so yesaṃ atthi te <hi rend="bold">adhimānikā,</hi> tesaṃ udayabbayañāṇādhigamena adhimānuppatti tadavasāno ca manasikāroti adhippeto| tena diṭṭhīnaṃ pahānaṃ na hotīti kathāpanatthaṃ ayaṃ pucchāti āha <hi rend="bold">‘‘adhimānappahānatthaṃ pucchatī’’</hi>ti| ‘‘ādimeva nu kho…pe.… paṭinissaggo hotī’’ti anabhisametāvī viya vadanto adhimāne ṭhito viya hotīti āha <hi rend="bold">‘‘adhimāniko viya hutvā’’</hi>ti| <hi rend="bold">so</hi>ti thero| <hi rend="bold">tesaṃ atthāyāti</hi> tesaṃ attano antevāsikānaṃ bhagavatā etassa micchāgāhassa vivecanatthāya| thero kira dhammasenāpati viya saddhiṃ attano antevāsikehi bhagavantaṃ upasaṅkami|</p>

<p rend="bodytext" n="82"><hi rend="paranum">82</hi><hi rend="dot">.</hi> <hi rend="bold">yatthā</hi>ti visaye bhummaṃ| diṭṭhīnañhi ārammaṇanidassanametanti| yasmā diṭṭhīnaṃ anusayanabhūmipi samudācaraṇaṭṭhānampi khandhā eva, tasmā āha <hi rend="bold">‘‘yattha cetā diṭṭhiyo uppajjantī tiādi pañcakkhandhe sandhāya vutta’’</hi>nti| <hi rend="bold">rūpaṃ abhinivissā</hi>ti ‘‘idaṃ rūpaṃ mama attā’’ti <pb ed="V" n="1.0254"/> diṭṭhābhinivesavasena abhinivisitvā ārabbha| abhinivisamānā eva hi diṭṭhi naṃ ārammaṇaṃ katvā uppajjati| <hi rend="bold">‘‘so attā’’</hi>tiādīsu yadidaṃ cakkhādisaṅgahaṃ rūpaṃ, sahabuddhinibandhanatāya <hi rend="bold">so me attā,</hi> sukhāsukhaṃ ettha lokiyatīti <hi rend="bold">so loko</hi>| <hi rend="bold">‘‘so</hi>evāhaṃ <hi rend="bold">pecca</hi> paraloke <hi rend="bold">bhavissāmī</hi>ti tathābhāvena <hi rend="bold">nicco,</hi> thirabhāvena <hi rend="bold">dhuvo,</hi> sabbadābhāvitāya <hi rend="bold">sassato,</hi> nibbikāratāya <hi rend="bold">avipariṇāmadhammo</hi>ti attho| yadi pañcakkhandhe sandhāya vuttaṃ, kathamekavacananti āha <hi rend="bold">‘‘ārammaṇavasenā’’</hi>tiādi| nānā karīyati etenāti <hi rend="bold">nānākaraṇaṃ,</hi> viseso| <hi rend="bold">jātivasenā</hi>ti uppattivasena| ye hi anibbattapubbā samānāvatthā, te uppādasaṅkhātavikārasamaṅgitāya uppajjantīti samaññaṃ labhanti| tenāha <hi rend="bold">‘‘jātivasenā’’</hi>tiādi| <hi rend="bold">punappunaṃ āsevitā</hi>ti anādimati saṃsāre aparāparuppattiyā laddhāsevanā| etena kilesānaṃ bhāvanaṭṭhena anusayatthaṃ viseseti<pb ed="M" n="1.0286"/>| <hi rend="bold">thāmagatā</hi>ti thāmabhāvaṃ upagatā| etena anusaye sabhāvato dasseti| <hi rend="bold">thāmagamana</hi>nti ca kāmarāgādīnaṃ anaññasādhāraṇo sabhāvo| tathā hi vuttaṃ ‘‘thāmagato anusaye pajahatī’’ti (paṭi. ma. 3.21)| <hi rend="bold">appaṭivinītā</hi>ti samucchedavinayavasena na paṭivinītā| appahīnā hi thāmagatā kilesā anusentīti vuccanti| etena tesaṃ kāraṇalābhe sati uppajjanārahataṃ dasseti| <hi rend="bold">samudācarantī</hi>ti abhibhavanti| etena tesaṃ vītikkamappattataṃ dasseti| <hi rend="bold">uppajjantī</hi>ti pana imināva pariyuṭṭhānāvatthā dassitā|</p>

<p rend="bodytext"><hi rend="bold">taṃ pañcakkhandhappabhedaṃ ārammaṇa</hi>nti yaṃ taṃ ‘‘yattha cetā diṭṭhiyo uppajjantī’’tiādinā vuttaṃ rūpupādānakkhandhādipañcakkhandhapabhedaṃ diṭṭhīnaṃ ārammaṇaṃ| <hi rend="bold">etaṃ mayhaṃ na hotī</hi>ti etaṃ khandhapañcakaṃ mayhaṃ santakaṃ na hoti mama kiñcanapalibodhabhāvena gahetabbatāya abhāvato| tenassa paramatthato taṇhāvatthubhāvaṃ paṭikkhipati tāvakālikādibhāvato| <hi rend="bold">ahampi eso na asmī</hi>ti eso pañcakkhandhapabhedo ahampi na asmi, ahanti so gahetabbo na hotīti attho| etenassa mānavatthubhāvaṃ paṭikkhipati aniccadukkhajegucchādibhāvato| <hi rend="bold">eso me attāpi na hoti</hi> attasabhāvassa tattha abhāvato mamañcassa kiñcanapalibodhabhāvena gahetabbatāya abhāvato|</p>

<p rend="bodytext">taṇhāva mamanti gaṇhāti etenāti <hi rend="bold">taṇhāgāho| taṃ gaṇhanto</hi>ti taṃ uppādento| tenāha <hi rend="bold">‘‘taṇhāpapañcaṃ gaṇhātī’’</hi>ti| papañceti santānaṃ vitthārento satte saṃsāre cirāyatīti <hi rend="bold">papañco</hi>| <hi rend="bold">yathā vuttapabheda</hi>nti aṭṭhasatataṇhāvicaritapabhedaṃ| <hi rend="bold">taṇhāpapañcaṃ paṭikkhipati</hi> khandhapañcakassa taṇhāvatthukābhāvavibhāvanenāti adhippāyo| parato padadvayepi eseva nayo| <hi rend="bold">diṭṭhekaṭṭhā</hi>ti diṭṭhiyā <pb ed="V" n="1.0255"/> pahānekaṭṭhā| tena tesaṃ paṭhamamaggavajjhataṃ dasseti| sahajekaṭṭhā pana diṭṭhiyā taṇhā eva, na māno, sā ca kho apāyagamanīyā| <hi rend="bold">yathā atthī</hi>ti yena aniccadukkhāsubhānattākārena atthi, tathā passanto yathābhūtaṃ passati nāma| tenāha <hi rend="bold">‘‘khandhapañcakañhī’’</hi>tiādi| <hi rend="bold">eteneva ākārenā</hi>ti ruppanādianiccādiākāreneva| <hi rend="bold">gayhamānampi</hi> appahīnavipallāsehi| <hi rend="bold">tenākārenā</hi>ti ‘‘etaṃ mama’’ntiādiākārena| <hi rend="bold">nevatthi</hi> yathābhūtadassanavipallāsānaṃ <pb ed="M" n="1.0287"/> tadabhāvato| <hi rend="bold">suṭṭhu passantassā</hi>ti yathā puna tathā na passitabbaṃ, evaṃ suṭṭhu sātisayaṃ passantassa|</p>

<p rend="bodytext">na ādimanasikāreneva diṭṭhippahānaṃ hoti, adhimānikānaṃ pana adhimānamattametaṃ dassanaṃ| maggeneva taṃ hotīti imamatthaṃ vibhāvento <hi rend="bold">‘‘sotāpattimaggena diṭṭhippahānaṃ dassetvā’’</hi>ti āha| <hi rend="bold">vibhajanto</hi>ti adhimānikānaṃ jhānāni asallekhabhāvena vibhajanto| <hi rend="bold">bālaputhujjanānaṃ neva uppajjati</hi> akārakabhāvato| <hi rend="bold">na ariyasāvakānaṃ</hi> pahīnādhimānapaccayattā| <hi rend="bold">na aṭṭhānaniyojako</hi> sappāyakammaṭṭhāneyeva niyojanato|</p>

<p rend="bodytext">thero ‘‘yadatthaṃ saṅgho pakkosati, so attho tattha vāsīnaṃ āgatāgatānaṃ idha ijjhatī’’ti taṃ udikkhanto saṅghena yāvatatiyaṃ pahitopi na gato na agāravena| tenāha <hi rend="bold">‘‘kimeta’’</hi>ntiādi| paṇḍito hi tattha attano kiccameva karotīti <hi rend="bold">aññataraṃ vuḍḍhapabbajitaṃ pāhesi</hi>| <hi rend="bold">kimeta</hi>nti saṅghassa āṇāya akaraṇaṃ nāma kimetanti karaṇe ādaraṃ dīpento evamāha| <hi rend="bold">saṭṭhivassātīto</hi>ti appatte pattasaññī eva saṭṭhivassātīto| yasmā pesalā pesalehi saddhiṃ saṃsandanti samānādhimuttitāya, tasmā thero <hi rend="bold">‘‘sādhāvuso’’</hi>ti vatvā hatthimāpanādiṃ sabbaṃ akāsi|</p>

<p rend="bodytext"><hi rend="bold">tādisovā</hi>ti anantaraṃ vuttattherasadisova appatte pattasaññī eva saṭṭhivassātītoti attho| <hi rend="bold">padumagumba</hi>nti kamalasaṇḍaṃ| <hi rend="bold">pāsādaṃ pāvisi</hi> vissaṭṭhaṃ olokanenassa puthujjanabhāvo attanāva paññāyissatīti| tissamahāvihāre kira therā bhikkhū tadā ‘‘sakacittaṃ pasīdatī’’ti vacanaṃ pūjentā kālasseva cetiyaṅgaṇaṃ sammajjitvā ettakārammaṇameva buddhārammaṇapītiṃ uppādetvā divase divase tathā karonti| tena vuttaṃ <hi rend="bold">‘‘tasmiñca samaye’’</hi>tiādi| ‘‘dhammadinna, idha pattacīvaraṃ ṭhapetī’’ti <hi rend="bold">vattāpi</hi> paṭisanthāravasena kiñci <hi rend="bold">pucchitāpi nāhosi| guṇaṃ jānātī</hi>ti nimujjanādīsu vivaradānādinā guṇaṃ jānāti viya| <hi rend="bold">tumhe pana na jānittha</hi> āgantukavattassapi akaraṇato| satthuāṇāvilaṅghinī kīdisī sā saṅghassa <pb ed="V" n="1.0256"/> katikā? katikā ca nāma sikkhāpadāvirodhena anuvattetabbā, ettakampi ajānantehi me saṃvāso natthīti ākāse abbhukkami|</p>

<p rend="bodytext"><hi rend="bold">yaṃ</hi> <pb ed="M" n="1.0288"/> <hi rend="bold">tassa evamassa sallekhena viharāmī</hi>ti yo ‘‘paṭhamajjhānaṃ upasampajja vihareyyā’’ti vutto, tassa bhikkhuno yaṃ ‘‘paṭhamajjhānasaṅkhātaṃ paṭipattividhānaṃ kilese sallekhati, tena sallekhena ahaṃ viharāmī’’ti adhimānavasena evamassa evaṃ bhaveyya ṭhānametaṃ vijjatīti evamettha sambandho veditabbo| <hi rend="bold">taṃ na yujjatī</hi>ti taṃ adhimānikassa ‘‘yathāvibhaṅgaṃ paṭhamajjhānaṃ sallekho’’ti parivitakkitaṃ na yujjati yuttaṃ na hoti| tenāha <hi rend="bold">‘‘na hī’’</hi>tiādi| tattha sammā sabbaso ca kilese likhatīti <hi rend="bold">sallekho,</hi> ariyamaggo| tadupāyavipassanā <hi rend="bold">sallekhapaṭipadā</hi>| yaṃ pana jhānaṃ vipassanāpādakaṃ, tampi jhānaṃ pariyāyena maggapādakaṃ hotiyeva| tenāha <hi rend="bold">‘‘avipassanāpādakattā’’</hi>tiādi|</p>

<p rend="bodytext"><hi rend="bold">jhānadhammavasenā</hi>ti vitakkādipañcakajjhānadhammavasena| cittuppādavasena anekavāraṃ pavattamānampi jhānaṃ ekāvajjanatāya ekavīthipariyāpannattā ekā samāpatti evāti <hi rend="bold">‘‘punappunaṃ samāpattivasenā’’</hi>ti vuttaṃ| cattāri arūpajjhānāni yathāsakaṃ ekekasmiṃyeva ārammaṇe pavattantīti āha <hi rend="bold">‘‘ārammaṇabhedābhāvato’’</hi>ti| <hi rend="bold">purimakāraṇadvayavasenevā</hi>ti ‘‘jhānadhammavasena, punappunaṃ samāpattivasenā’’ti pubbe vuttappakārakāraṇadvayavaseneva|</p>

<p rend="bodytext">tesaṃ arūpajjhānānaṃ kilesapariḷāhābhāvena <hi rend="bold">nibbutāni</hi> aṅgāni, bhāvanāvisesavasena <hi rend="bold">sukhumāni</hi> ārammaṇāni| <hi rend="bold">tasmā tānī</hi>ti tesaṃ vasena tāni jhānāni santāni, tasmā <hi rend="bold">‘‘santā ete vihārā’’</hi>ti vuttaṃ| <hi rend="bold">tesaṃ catunnampī</hi>ti catunnampi tesaṃ arūpajjhānānaṃ|</p>

<p rend="bodytext" n="83"><hi rend="paranum">83</hi><hi rend="dot">.</hi> <hi rend="bold">so</hi>ti adhimāniko bhikkhu, añño vā ito bāhirako tāpasaparibbājakādiko na hi sammasati| tattha adhimāniko appatte pattasaññitāya na sammasati, itaro avisayatāya| <hi rend="bold">yatthā</hi>ti yasmiṃ sallekhavatthusmiṃ, avihiṃsakatādīhi <hi rend="bold">catucattālīsāya ākārehi</hi>|</p>

<p rend="bodytext">aṭṭha samāpattiyo nāma kilesānaṃ vikkhambhanavasena pavattā uttaruttari santapaṇītā dhammā, na tathā lokiyā avihiṃsādayo| tattha kathaṃ avihiṃsādayo eva sallekhabhāvena vuttā, na itarāti imamatthaṃ vibhāvento codako <hi rend="bold">‘‘kasmā panā’’</hi>tiādimāha| itaro kāmaṃ samāpattiyo <pb ed="V" n="1.0257"/><pb ed="M" n="1.0289"/> santapaṇītasabhāvā, vaṭṭapādakatāya pana kilesānaṃ sallekhapaṭipadā na honti, avihiṃsādayo pana vivaṭṭapādakā sallekhapaṭipadāti imamatthaṃ vibhāvento <hi rend="bold">‘‘lokuttarapādakattā’’</hi>tiādimāha| imināyeva aṭṭhasamāpattīhi avihiṃsādīnaṃ visesadīpakena suttena yathā mahapphalataraṃ hoti, taṃ pakārajātaṃ veditabbaṃ| idañhi dakkhiṇeyyataratāya dakkhiṇāya mahapphalatarataṃ sandhāya vuttanti sambandho| nanu tattha ‘‘sotāpattiphalasacchikiriyāya paṭipanno’’ti āgataṃ, na ‘‘saraṇagato’’ti codanaṃ sandhāyāha <hi rend="bold">‘‘saraṇagamanato paṭṭhāyā’’</hi>tiādi| vuttañhetaṃ <hi rend="bold">aṭṭhakathāyaṃ</hi> (ma. ni. aṭṭha. 3.379) ‘‘heṭṭhimakoṭiyā tisaraṇaṃ gato upāsakopi sotāpattiphalasacchikiriyāya paṭipanno nāmā’’ti| yo hi vaṭṭadukkhaṃ samatikkamitukāmo pasannacitto ratanattayaṃ saraṇaṃ gacchati, tassa taṃ adhisīlādīnaṃ upanissayo hutvā anukkamena dassanamaggādhigamāya saṃvatteyyāti|</p>

<p rend="bodytext"><hi rend="bold">vihiṃsādivatthu</hi>nti yadetaṃ vihiṃsādīnaṃ vatthuṃ vadāma, imasmiṃ vihiṃsādivatthusmiṃ| <hi rend="bold">antamicchādiṭṭhiñca micchattānaṃ ādimicchādiṭṭhiñcā</hi>ti idaṃ desanākkamaṃ sandhāya vuttaṃ| <hi rend="bold">missetvā</hi>ti micchādiṭṭhibhāvasāmaññena ekajjhaṃ katvā| <hi rend="bold">tathā</hi>ti iminā yathā kammapathamicchattānaṃ ante ādimhi ca vuttamicchādiṭṭhiṃ missetvā ekajjhaṃ vuttaṃ, tathā tesaṃ ante vuttasammādiṭṭhīti imamatthaṃ upasaṃharati|</p>

<p rend="bodytext"><hi rend="bold">pāṇa</hi>nti vohārato sattaṃ, paramatthato jīvitindriyaṃ| <hi rend="bold">atipātenti</hi> saraseneva patanasabhāvaṃ aticca antarā eva pātenti, atikkamma vā satthādīhi abhibhavitvā pātenti| <hi rend="bold">adinna</hi>nti parasantakaṃ| <hi rend="bold">ādiyantī</hi>ti gaṇhanti| <hi rend="bold">sallekhatī</hi>ti samaṃ lekhati, pajahatīti attho| kammapathakathā esāti <hi rend="bold">‘‘atthabhañjanaka’’</hi>nti vuttaṃ| piyasuññakaraṇato <hi rend="bold">pisuṇā,</hi> pisati pare satte hiṃsatīti vā <hi rend="bold">pisuṇā| pharusā</hi>ti lūkhā, niṭṭhurāti attho| <hi rend="bold">niratthaka</hi>nti attharahitaṃ attano paresañca hitavinimuttaṃ| <hi rend="bold">micchā</hi>ti viparītā niccādivasena pavattiyā| <hi rend="bold">pāpikā</hi>ti lāmikā| ekantākusalatāya <hi rend="bold">viññūhi</hi> buddhādīhi <hi rend="bold">garahitā| natthi dinnanti ādivatthukāyā</hi>ti dasavatthukamicchādiṭṭhimāha| natthikabhāvābhinivesanavasena kammapathappattiyevassā <hi rend="bold">kammapathapariyāpannatā</hi>| ‘‘rūpaṃ attā’’’tiādinayappavattā attadiṭṭhi <pb ed="M" n="1.0290"/> maggantarāyakarattā <hi rend="bold">aniyyānikadiṭṭhi</hi>| aniyyānikattā eva hissā micchattapariyāpannatā| <hi rend="bold">sammā</hi>ti aviparītā, tato <hi rend="bold">eva sobhanā</hi> sundarā, buddhādīhi pasatthattā <hi rend="bold">viññuppasatthā</hi>| sesamettha micchādiṭṭhiyaṃ vuttanayena veditabbaṃ|</p>

<p rend="bodytext">asubhādīsu <pb ed="V" n="1.0258"/> subhādiākāraggahaṇato <hi rend="bold">ayāthāvaniyyānikā</hi> ayoniso uppattiyā| <hi rend="bold">akusalā</hi>ti ayāthāvāaniyyānikā akusalā saṅkappā| <hi rend="bold">esa nayo</hi>ti iminā ‘‘ayāthāvā aniyyānikā akusalā vācā’’tiādinā tattha tattha ayāthāvādiatthaṃ atidisati| <hi rend="bold">vācā</hi>ti cetanā adhippetā, tathā <hi rend="bold">kammantājīvāsati</hi> ca| yebhuyyena atītānussaraṇavasena pavattito <hi rend="bold">‘‘atītaṃ cintayato’’</hi>ti vuttaṃ| tathā hi loke evaṃ vadanti ‘‘yaṃ me pahūtaṃ dhanaṃ ahosi, taṃ pamādavasena pana bahuṃ khīṇa’’nti| <hi rend="bold">satipatirūpakenā</hi>ti ‘‘cirakatampi cirabhāsitampi saritā’’ti evaṃ vuttasatuppattipatirūpakena| <hi rend="bold">uppatti</hi>nti cittuppattiṃ| tathāpavattacittuppādo hi micchāsati| sā pana kodhavasena vā ‘‘akkocchi maṃ avadhi ma’’ntiādinā (dha. pa. 3) upanayhantassa, rāgavasena vā ‘‘yānissa tāni pubbe mātugāmena saddhiṃ hasitalapitakīḷitāni anussaratī’’ti (a. ni. 7.50) vuttanayena subhato anussarantassa, diṭṭhivasena vā ‘‘so kho pana me atto nicco dhuvo’’tiādinā micchāabhinivisantassāti evamādinā nayena pavattatīti veditabbā|</p>

<p rend="bodytext"><hi rend="bold">upāyacintāvasenā</hi>ti khippajālakumināduhalādiupakaraṇasaṃvidhānādīsu yutticintanādivasena <hi rend="bold">pāpaṃ katvā</hi> vippaṭisāranimittaṃ, <hi rend="bold">‘‘sukataṃ mayā’’</hi>ti pāmojjanimittaṃ katvā <hi rend="bold">paccavekkhaṇākārena moho</hi> aññāṇaṃ| tattha pana ‘‘asive sivā’’ti vohāro viya ñāṇavohāro| micchāsabhāvattā pana <hi rend="bold">micchāñāṇaṃ</hi>tveva vuccati| ekūnavīsatibhedaṃ paccavekkhaṇañāṇaṃ sammā pekkhitattā <hi rend="bold">sammāñāṇaṃ</hi> vuccati, itaraṃ pana jhānādipaccavekkhaṇañāṇaṃ sammādiṭṭhiyāva saṅgayhati| rūpārūpasamāpattilābhitāmattena vaṭṭato <hi rend="bold">avimuttāyeva samānā ‘‘vimuttā maya’’nti evaṃsaññino</hi>| pakatipurisantarañāṇasaṅkhātāyaṃ, guṇaviyuttassa attano sakattani avaṭṭhānasaṅkhātāyaṃ, attano mahābrahmunā salokatā tassa samīpatāsaṃyujjanasaṅkhātāyaṃ <pb ed="M" n="1.0291"/> vā avimuttiyaṃ <hi rend="bold">vimuttisaññino</hi>| ekantākusalatāya hīnattā <hi rend="bold">pāpikā</hi>| ayāthāvatāya <hi rend="bold">viparītā| yathāvuttenā</hi>ti ‘‘avimuttāyeva samānā’’ti vuttappakārena| ‘‘mayamettha sammādiṭṭhi bhavissāmā’’tiādīsu phalasammādiṭṭhiādīnipi maggasammādiṭṭhiādipakkhikānevāti adhippāyena <hi rend="bold">‘‘phalasampayuttāni…pe.… veditabbā’’</hi>ti vuttaṃ| sabbepi pana phaladhamme vimuttikkhandhasaṅgahato ‘‘vimuttī’’ti vuccamāne na koci virodho| ettha sammāvimuttisaṅkhāte sallekhavatthumhi|</p>

<p rend="bodytext">yadi <hi rend="bold">nīvaraṇavasena vuttāni,</hi> tasmā tīṇeva vuttānīti āha <hi rend="bold">‘‘abhijjhālū’’</hi>tiādi| pariyuṭṭhānappattā <hi rend="bold">thinamiddhapariyuṭṭhitā</hi>| yassa dhammassa atthitāya uddhatā nāma honti, so dhammo uddhaccanti āha <hi rend="bold">‘‘uddaccena samannāgatāti uddhatā’’</hi>ti| <hi rend="bold">vicinantā</hi>ti dhammoti vā adhammoti vā <pb ed="V" n="1.0259"/> ādinā yaṃ kiñci sabhāvaṃ vinicchinantā| <hi rend="bold">upanāhanasīlā</hi>ti parassa attano citte anubandhanasīlā| <hi rend="bold">issantī</hi>ti usūyanti| <hi rend="bold">saṭhayantīti saṭhā</hi> aññathā attānaṃ aññathā pavedanakā| te pana yasmā na yathābhūtavādino, tasmā āha <hi rend="bold">‘‘na sammā bhāsantīti vuttaṃ hotī’’</hi>ti| <hi rend="bold">vuttapaccanīkanayenā</hi>ti ‘‘na kodhanā akkodhanā’’tiādinā vuttatthapaṭipakkhanayena|</p>

<p rend="bodytext">dukkhaṃ vaco etesu vippaṭikūlaggāhitāya vipaccanīkagāhesūti <hi rend="bold">dubbacā</hi>| te pana vacanakkhamā na hontīti āha <hi rend="bold">‘‘vattuṃ dukkhā’’</hi>tiādi| hīnācāratāya dukkhassa vā sampāpakatāya <hi rend="bold">pāpakā</hi>| <hi rend="bold">asaddhammavasenā</hi>ti asappurisadhammavasena| attanā visesitabbavasena kāyaviññattiādīnaṃ kāyakammadvārādibhāvo viya assaddhiyādiasaddhammasamannāgamenasataṃ asappurisānaṃ dhammānanti tāniyeva assaddhiyādīni asaddhammā nāma, tesaṃ vasenāha <hi rend="bold">‘‘saddhā etesaṃ natthī’’</hi>ti yathā taṃ ‘‘duppaññā’’ti| suttageyyādi <hi rend="bold">appaṃ sutaṃ etesanti appassutā,</hi> sutena anupapannā| <hi rend="bold">natthīti gahetabba</hi>nti iminā abhāvattho ayaṃ appa-saddo ‘‘appaḍaṃsamakasavātātapasarīsapasamphassāna’’ntiādīsu (a. ni. 10.11) viyāti dasseti| sammāpaṭipattiyā anārambhanato <hi rend="bold">kucchitā</hi> gārayhā <hi rend="bold">sīdanti</hi> osīdanti saṃkilesapakkheti <hi rend="bold">kusītā</hi> da-kārassa ta-kāraṃ katvā| akusalānaṃ dhammānaṃ pahānāya kusalānaṃ dhammānaṃ upasampadāya <hi rend="bold">āraddhaṃ</hi> paggahitaṃ <hi rend="bold">vīriyaṃ etesanti āraddhavīriyā</hi>| anuppādanena <pb ed="M" n="1.0292"/> <hi rend="bold">muṭṭhā</hi> naṭṭhā sati <hi rend="bold">etesanti muṭṭhassatī</hi>| <hi rend="bold">duṭṭhā</hi>ti dūsitā| duppaññā nāma dūsitabhāvo paṭipakkhena vināsitabhāvoti āha <hi rend="bold">‘‘naṭṭhapaññāti vuttaṃ hotī’’</hi>ti| heṭṭhā sammādiṭṭhiggahaṇena kammassakatāpaññāya maggasammādiṭṭhiyā ca gahitattā subbacakalyāṇamittatāparivārāhi idha saddhādīhi vipassanāsambhārassa uddhaṭattā ca vuttaṃ <hi rend="bold">‘‘idha vipassanāpaññā veditabbā’’</hi>ti| tenāha <hi rend="bold">‘‘vipassanāsambhāro hī’’</hi>tiādi| yuttiṃ anapekkhitvāpi ayamattho gahetabboti dassento āha <hi rend="bold">‘‘porāṇānaṃ āṇā’’</hi>ti|</p>

<p rend="bodytext"><hi rend="bold">lokuttaraguṇānaṃ antarāyakara</hi>nti lokuttaraguṇānaṃ adhigamassa antarāyakaraṃ| <hi rend="bold">sandiṭṭhi</hi>nti saṃ attano diṭṭhiṃ, yaṃ vā taṃ vā attanā yathāgahitadiṭṭhinti attho| sabhāvaṃ atikkamitvā parato āmasanato <hi rend="bold">parāmāsī| daḷhaggāhī</hi>ti ‘‘idameva sacca’’nti thiraggāhaggāhī| <hi rend="bold">paṭinissaggī</hi>ti paṭinissajjanako| <hi rend="bold">kummovā</hi>ti yathā kacchapo attano pādādike aṅge kenaci ghaṭṭito sabbāni aṅgāni attano kapāleyeva samodahati, na bahi nīharati, evamayampi ‘‘na sundaro tava gāho, chaḍḍehi na’’nti vutto taṃ na vissajjeti| <hi rend="bold">antoyeva</hi> attano hadaye eva ṭhapetvā taṃ vadati| <hi rend="bold">kumbhīlaggāha</hi>nti saṃsumāraggāhaṃ| <hi rend="bold">gaṇhantī</hi>ti yathā saṃsumārā gahitaṃ na vissajjenti, evaṃ gaṇhanti|</p>

<p rend="bodytext" n="84"><hi rend="paranum">84</hi><hi rend="dot">.</hi> <hi rend="bold">evaṃ</hi> <pb ed="V" n="1.0260"/> <hi rend="bold">catucattālīsāya ākārehī</hi>ti avihiṃsanādīhi catuadhikacattālīsappakārehi| kasmā panettha avihiṃsā ādito vuttā? sabbaguṇānaṃ mūlabhāvato| avihiṃsāti hi karuṇāyetaṃ adhivacanaṃ, sā ca visesato sīlassa mūlakāraṇaṃ parūpaghātalakkhaṇā dussīlyā oramāpanato| yathā hi pāṇātipāto parūpaghātalakkhaṇo, tathā paresaṃ sāpateyyāvaharaṇaṃ, sattippahāratopi dhanassāvahāro garutaroti| tathā abrahmacariyaṃ gabbhadhāraṇādidukkhāvahanato, paradārātikkame pana vattabbameva natthi| paresaṃ visaṃvādanabhedanamammaghaṭṭanānaṃ parūpaghātabhāvo pākaṭo eva, samphappalāpo atthaggāhāpanato anatthuppādanato, abhijjhā adinnādānādihetuto, byāpādo pāṇātipātādihetuto, micchādiṭṭhi sabbānatthahetuto <pb ed="M" n="1.0293"/> parūpaghātalakkhaṇā, micchādiṭṭhi dhammikapaṭiññopi pāṇātipātādīni karoti, pare ca tattha niyojeti, kimaṅgaṃ pana itare| vihiṃsalakkhaṇā dussīlyā oramā avihiṃsalakkhaṇā visesato sīlassa balavakāraṇaṃ| sīlapadaṭṭhāno ca samādhi, samādhipadaṭṭhānā ca paññāti sabbaguṇānaṃ mūlabhūtā avihiṃsā| apica uḷārajjhāsayānaṃ nisammakārīnaṃ dhīrānaṃ uttamapurisānaṃ sīlaṃ viya samādhipaññāpi paresaṃ hitasukhāvahāva sampajjantīti evampi karuṇā sabbaguṇānaṃ mūlanti sā ādito vuttā|</p>

<p rend="bodytext">tato paraṃ visesato ‘‘avihiṃsāsamuṭṭhānā ime dhammā’’ti dassanatthaṃ kusalakammapathadhammā gahitā| tato idaṃ guṇānaṃ mūlabhūtaṃ sīlaṃ, ettha patiṭṭhitena ime dhammā uppādetabbāti dassanatthaṃ aṭṭha sammattā gahitā| tesaṃ visodhanāya paṭipannassa ādito evaṃ hotīti dassanatthaṃ nīvaraṇaviveko gahito, ādito nīvaraṇadvayassa aggahaṇe gahitāgahitakāraṇaṃ <hi rend="bold">aṭṭhakathāya</hi> vuttameva| kodhassa pana byāpādato bhedo <hi rend="bold">vatthasuttavaṇṇanāyaṃ</hi> (ma. ni. aṭṭha. 1.71) vuttanayeneva veditabbo| kodhādippahānena cettha sallekhasiddhīti dassanatthaṃ tato upakkilesavisuddhi gahitā| sā ca subbacakalyāṇamittappamattatāhi sijjhatīti dassanatthaṃ pakiṇṇakā gahitā| sampannasovacassatādiguṇassa ime dhammā pāripūriṃ gacchanti, vipassanaṃ paribrūhetvā ariyamaggādhigamāya saṃvattantīti dassanatthaṃ saddhammā gahitā| evaṃbhūtassa ayaṃ micchāgāho lokuttaraguṇādhigamassa antarāyakaro, tasmā so dūrato vajjetabbo, evaṃ yathāvuttāya sammāpaṭipattiyā ariyamaggaṃ adhigacchanto sallekhaṃ matthakaṃ pāpetīti dassanatthaṃ ‘‘sandiṭṭhiparāmāsī’’tiādi vuttanti evametesaṃ catucattālīsāya sallekhākārānaṃ gahaṇapayojanaṃ anupubbī ca veditabbā| payogato sallekhapaṭipadaṃ paṭipajjituṃ asakkontānaṃ cittuppādopi bahūpakāroti āha <hi rend="bold">‘‘cittuppādassapi bahūpakārataṃ dassetu’’</hi>nti|</p>

<p rend="bodytext"><hi rend="bold">kusalesu</hi> <pb ed="V" n="1.0261"/> <hi rend="bold">dhammesū</hi>ti avihiṃsādīsu yathāvuttanavajjadhammesu| <hi rend="bold">anuvidhiyanā</hi>ti cittuppādassa kāyavācāhi anuvidhānā| <hi rend="bold">tesaṃ dhammāna</hi>nti avihiṃsādidhammānaṃ, tesaṃ vā cittuppādavasena pavattadhammānaṃ| idāni <pb ed="M" n="1.0294"/> yathāvuttadhammaṃ vitthārato dassetuṃ <hi rend="bold">‘‘kasmā panā’’</hi>tiādi āraddhaṃ| saraṇagamanaṃ vācāya viññāpetuṃ asakkontassa vasena vuttaṃ <hi rend="bold">‘‘kāyena vā’’</hi>ti| ‘‘sīlaṃ kāyena samādiyatī’’ti etthāpi eseva nayo| ettha ca tathā tathā pavattasallahukakāmāvacarakusalacittuppattiṃ upādāya tathārūpakusalakāyavacīkammānaṃ bahūpakāratā vuttāti na sabhāvato cittuppādassa bahūpakārataṃ ñāyatīti daṭṭhabbaṃ|</p>

<p rend="bodytext" n="85"><hi rend="paranum">85</hi><hi rend="dot">.</hi> <hi rend="bold">hitādhigamāyā</hi>ti diṭṭhadhammikādihitasampattiyā, ariyamaggādhigamāya eva vā| ariyamaggo hi ekantahitattā hito nāma| parivajjanavasena kamanaṃ pavatti parikkamananti āha <hi rend="bold">‘‘parikkamanāya parivajjanatthāyā’’</hi>ti| sammādassanupāyasaṃvidhānena <hi rend="bold">avihiṃsā paṭiyattā</hi> sammāsambuddhena| <hi rend="bold">sukhenevā</hi>ti akiccheneva| eteneva <hi rend="bold">upāyenā</hi>ti eteneva avihiṃsāpade vuttena vidhinā| <hi rend="bold">sabbapadānī</hi>ti sesāni tecattālīsa padāni|</p>

<p rend="bodytext" n="86"><hi rend="paranum">86</hi><hi rend="dot">.</hi> <hi rend="bold">akusalā</hi> paṭisandhiajanakā nāma uddhaccasahagatacittuppādadhammā aññepi pavattivipākamattadāyino, <hi rend="bold">dinnāya paṭisandhiyā vipākajanakā,</hi> paccayavekallena vipaccituṃ aladdhokāsā ahosikammādayo vā <hi rend="bold">ajanakā</hi>| <hi rend="bold">jātivasenā</hi>ti akusalajātivasena| <hi rend="bold">adhobhāgaṅgamanīyā</hi>ti apāyagamanīyā| <hi rend="bold">evaṃnāmā</hi>ti nāmaggahaṇena sabhāvaṃ upalakkheti sati paccayasamavāye taṃsabhāvānativattanato| tenāha <hi rend="bold">‘‘vipākakāle aniṭṭhākantavipākattā’’</hi>ti| vuttanayeneva kusalapakkho veditabbo| ayaṃ pana viseso, idha paṭisandhiajanakā abhiññāsahagatadhammā, sesaṃ vuttasadisameva| <hi rend="bold">sabbe akusalā</hi>ti ettha vihiṃsamekaṃ ṭhapetvā itare sabbe akusalā upamābhūtā| vihiṃsā hi upameyyaṃ| <hi rend="bold">sabbe kusalā</hi>ti etthāpi eseva nayo| <hi rend="bold">eteneva upāyenā</hi>ti yathā vihiṃsānaṃ upameyyatā, tadavasesānaṃ kusalākusalānaṃ upamābhāvo vutto, iminā nayena akusalaṃ pāṇātipātādiakusalena itarena, kusalañca pāṇātipātāpaṭiviratiādikusalena itarena upametabbaṃ|</p>

<p rend="bodytext" n="87"><hi rend="paranum">87</hi><hi rend="dot">.</hi> <hi rend="bold">parinibbāpane</hi>ti kilesapariḷāhavūpasamane| parito limpanaṭṭhena palipaṃ vuccati mahākaddamaṃ, taṃ pana ekantato gambhīrampi hotīti <hi rend="bold">‘‘gambhīrakaddame</hi> <pb ed="M" n="1.0295"/> <hi rend="bold">nimuggo’’</hi>ti vuttaṃ| palipaṃ viya <pb ed="V" n="1.0262"/> <hi rend="bold">palipanti pañca kāmaguṇā vuccanti, tasmā evaṃ</hi> idāni vuccamānena upamopameyyasaṃsandananayena <hi rend="bold">ettha</hi> imasmiṃ ṭhāne <hi rend="bold">atthayojanā veditabbā</hi>| <hi rend="bold">na hi taṃ kāraṇa</hi>nti ettha kāraṇaṃ nāma hatthassa vā pādassa vā apalipannabhāvo, so pana natthi| esa nayo upameyyepi|</p>

<p rend="bodytext"><hi rend="bold">tattha siyā</hi> kassaci parivitakko ‘‘bhagavato desanānubhāvena bhikkhuādayo kathentī’’ti| <hi rend="bold">‘‘bhagavāyeva hi tattha uddharatī’’</hi>ti vatvā upamāya tadatthaṃ vibhāvetuṃ <hi rend="bold">‘‘rañño’’</hi>tiādi vuttaṃ| puthujjanā tāvatiṭṭhantu, sāvakasikhāppattavisesānampi ariyānaṃ desanā satthuyeva desanāti dassetuṃ <hi rend="bold">‘‘kiñcāpī’’</hi>tiādimāha| tathā hi tehi desitasuttāni buddhavacanameva, tesaṃ desanāya laddhavisesāpi ariyā buddhaputtāyevāti|</p>

<p rend="bodytext"><hi rend="bold">anibbisatāyā</hi>ti anibbisevanatāya| <hi rend="bold">asikkhitavinayatāyā</hi>ti pañcannaṃ vinayānaṃ sādaraṃ asikkhitabhāvena| te pana vinayā tissannaṃ sikkhānaṃ sikkhāpanena hotīti āha <hi rend="bold">‘‘tisso sikkhā sikkhāpessatī’’</hi>ti| <hi rend="bold">kiṃ pana ta</hi>nti? ‘‘ṭhānametaṃ vijjatī’’ti ettha vuttaṃ kiṃ pana ṭhānanti āha <hi rend="bold">‘‘apalipapalipannatta’’</hi>ntiādi| yasmā pāḷiyaṃ ‘‘so vata cundā’’tiādinā sāmaññatthaṃ upamābhāvena gahetvā visesattho upameyyabhāvena vutto, tasmā tamatthaṃ <hi rend="bold">‘‘evamattho veditabbo’’</hi>tiādinā sādhāraṇato vatvā puna asādhāraṇato vivaranto <hi rend="bold">‘‘kiṃ vuttaṃ hotī’’</hi>tiādimāha| <hi rend="bold">parassa vihiṃsācetanaṃ nibbāpessatī</hi>ti idaṃ yo avihiṃsāsaṅkhātaṃ sammāpaṭipattiṃ disvā diṭṭhānugatiṃ āpajjanto dhammadesanāya paro avihiṃsako hoti, tādisaṃ sandhāya vuttaṃ| ādesanañhi tassa vacananti| tenāha <hi rend="bold">‘‘ayaṃ yā esā vihiṃsakassā’’</hi>ti| pubbe <hi rend="bold">vihiṃsakassa</hi> micchāpaṭipajjantassa| <hi rend="bold">vihiṃsāpahānāya maggaṃ bhāvayato</hi>tiādinā attano eva avihiṃsāya vihiṃsāparinibbānāya saṃvattanamāha| tenāha <hi rend="bold">‘‘parinibbuto viyā’’</hi>tiādi| <hi rend="bold">sabbapadesū</hi>ti ‘‘pāṇātipātissā’’tiādinā āgatesu tecattālīsāya padesu|</p>

<p rend="bodytext" n="88"><hi rend="paranum">88</hi><hi rend="dot">.</hi> <hi rend="bold">eva</hi>nti desitākāraparāmasanaṃ| <hi rend="bold">tassā</hi>ti sallekhassa| ‘‘atthi khvesa brāhmaṇa, pariyāyo’’tiādīsu (a. ni. 8.11; pārā. 3-10) viya <hi rend="bold">pariyāya</hi>-saddo kāraṇatthoti <pb ed="M" n="1.0296"/> āha <hi rend="bold">‘‘sallekhakāraṇa’’</hi>nti| <hi rend="bold">tesaṃ vasenā</hi>ti sallekhānaṃ vasena| mettāya upasaṃharaṇavasena <hi rend="bold">hitaṃ esantena</hi>| karuṇāya vasena <hi rend="bold">anukampamānena</hi>| <hi rend="bold">pariggahetvā</hi>ti parito gahetvā, paritvāti attho| <hi rend="bold">pariccā</hi>ti parito itvā, samantato pharitvā icceva attho| <hi rend="bold">mā pamajjitthā</hi>ti ‘‘jhāyathā’’ti vuttasamathavipassanānaṃ aññāṇena, aññena vā kenaci pamādakāraṇena <pb ed="V" n="1.0263"/> mā pamādaṃ āpajjittha| niyyānikasāsane hi akattabbakaraṇampi pamādoti| <hi rend="bold">vipattikāle</hi>ti sattasappāyādivipattiyuttakāle| yathāvuttā pañca pariyāyā aññepi sabbe sāsanaguṇā idheva saṅgahaṃ gacchantīti āha <hi rend="bold">‘‘jhāyatha, mā pamādatthāti tumhākaṃ anusāsanī’’</hi>ti|</p>

<p rend="centre">sallekhasuttavaṇṇanāya līnatthappakāsanā samattā|</p>

</xml>