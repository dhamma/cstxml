<xml src="s0203t-m124.xml">

<p rend="subhead"><readunit id="m124">4. bākulasuttavaṇṇanā</readunit></p>

<p rend="bodytext" n="209"><hi rend="paranum">209</hi><hi rend="dot">.</hi> yathā <pb ed="V" n="2.0125"/> ‘‘dvattiṃsā’’ti vattabbe dvi-saddassa bā-ādesaṃ katvā <hi rend="bold">bāttiṃsā</hi>ti vuccati, evaṃ ettha bā-kārādesaṃ katvā bākuloti samaññā ahosi, sāyaṃ tassa anvatthasaññāti dassetuṃ, <hi rend="bold">‘‘tassa hī’’</hi>tiādi vuttaṃ| <hi rend="bold">sīsaṃ nhāpetvā</hi>ti maṅgalatthaṃ mahāgaṅgāya sīsaṃ nhāpetvā| <hi rend="bold">nimujjanavasenā</hi>ti jaṇṇupamāṇe udake thokaṃyeva nimujjanavasena| <hi rend="bold">chaḍḍetvā palātā</hi> maraṇabhayatajjitā| <hi rend="bold">pahariyamānā maranti,</hi> na jālena bandhitamattena| <hi rend="bold">dārakassa tejenā</hi>ti dārakassa puññatejena| <hi rend="bold">nīhaṭamattova mato,</hi> tassa maraṇatthaṃ upakkamo na kato, yena upakkamena dārakassa bādho siyā| <hi rend="bold">ta</hi>nti macchaṃ| <hi rend="bold">sakalamevā</hi>ti paripuṇṇāvayavameva|</p>

<p rend="bodytext"><hi rend="bold">na kelāyatī</hi>ti na mamāyati kismiñci na maññati| dārakassa puññatejena <hi rend="bold">piṭṭhito phālentī| dārakaṃ labhatī</hi>ti ugghosanavasena bheriṃ carāpetvā| <hi rend="bold">pavattiṃ ācikkhi,</hi> attano puttabhāvaṃ kathesi| <hi rend="bold">kucchiyā dhāritattā amātā kātuṃ na sakkā</hi> jananībhāvato| <hi rend="bold">macchaṃ gaṇhantāpī</hi>ti macchaṃ kiṇitvā gaṇhantāpi| tathā gaṇhantā ca tappariyāpannaṃ sabbaṃ gaṇhāti nāmāti <pb ed="M" n="2.0344"/> āha – <hi rend="bold">‘‘vakkayakanādīni bahi katvā gaṇhantā nāma natthī’’</hi>ti| <hi rend="bold">ayampi amātā kātuṃ na sakkā</hi> sāmikabhāvato| <hi rend="bold">dārako ubhinnampi kulānaṃ dāyādo hotu</hi> dvinnaṃ puttabhāvato|</p>

<p rend="bodytext"><hi rend="bold">asītime</hi>ti jātiyā asītime vasse| pabbajjāmattena kilesānaṃ asamucchijjanato vītikkamituṃ kāmasaññā uppannapubbāti pucchā pana pucchitabbā| tenāha – ‘‘evañca kho maṃ, āvuso kassapa, pucchitabba’’nti|</p>

<p rend="bodytext" n="210"><hi rend="paranum">210</hi><hi rend="dot">.</hi> <hi rend="bold">niyametvā</hi>ti taṃ taṃvāre sesavārena niyametvā| <hi rend="bold">kammapathabhedako</hi>ti kammapathavisesakaro| tattha kāmavitakko yathā kāyavacīdvāresu copanappatto kammapathappatto nāma hoti; manodvāre parabhaṇḍassa attano pariṇāmanavasena pavattabhijjhāsahagato; evaṃ kāmasaññāti, tathā byāpādavihiṃsāvitakkasaññāti <hi rend="bold">thero, ‘‘ubhayampetaṃ kammapathabhedakamevā’’ti āha</hi>| kammapathaṃ appattaṃ saññaṃ sandhāya, ‘‘saññā uppannamattāvā’’ti vuccamāne vitakkitampi samānaṃ kammapathaṃ appattameva, ubhayassa pana vasena suttapadaṃ pavattanti therassa adhippāyo|</p>

<p rend="bodytext" n="211"><hi rend="paranum">211</hi><hi rend="dot">.</hi> <hi rend="bold">āyūhanakamma</hi>nti <pb ed="V" n="2.0126"/> attanā āyūhitabbakammaṃ| <hi rend="bold">lomakiliṭṭhānī</hi>ti kiliṭṭhalomāni, kiliṭṭhaṃsūnīti attho| kimevaṃ bhogesu paranimmitabhave vasavattidevānaṃ viya sabbaso āyūhanakammena vinā aññassapi pabbajitassa paccayalābho diṭṭhapubbo sutapubboti āha <hi rend="bold">‘‘anacchariyañceta’’</hi>nti| kulūpakatherānametaṃ kammaṃ, thero pana kadācipi kulūpako nāhosi|</p>

<p rend="bodytext"><hi rend="bold">gadduhanamatta</hi>nti goduhanamattakālaṃ| idha pana sakalo goduhano adhippetoti dassento, <hi rend="bold">‘‘gāviṃ…pe.… kālamattampī’’</hi>ti āha| <hi rend="bold">nibandhī</hi>ti nibaddhadātabbaṃ katvā ṭhapesi|</p>

<p rend="bodytext">sakilesapuggalassa aseribhāvakaraṇena raṇena sadisatāya <hi rend="bold">raṇo,</hi> saṃkileso| <hi rend="bold">aññā udapādīti panāha,</hi> tasmā arahattaṃ na paṭiññātanti dasseti| nanu tathā vacanaṃ paṭijānanaṃ viya hotīti āha <hi rend="bold">‘‘apicā’’</hi>tiādi|</p>

<p rend="bodytext" n="212"><hi rend="paranum">212</hi><hi rend="dot">.</hi> avāpurati <pb ed="M" n="2.0345"/> dvāraṃ etenāti <hi rend="bold">avāpuraṇaṃ</hi>| paṭhamasaṅgahato pacchā desitattā <hi rend="bold">dutiyasaṅgahe saṅgitaṃ</hi>| sesaṃ suviññeyyameva|</p>

<p rend="centre">bākulasuttavaṇṇanāya līnatthappakāsanā samattā|</p>

</xml>