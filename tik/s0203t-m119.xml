<xml src="s0203t-m119.xml">

<p rend="subhead"><pgroup id="m119"/><readunit id="m119">9. kāyagatāsatisuttavaṇṇanā</readunit></p>

<p n="153-4"> tappaṭisaraṇānaṃ <pb ed="V" n="2.0099"/> kāmāvacarasattānaṃ paṭisaraṇaṭṭhena gehā kāmaguṇā, gehe sitā ārabbha pavattiyā allīnāti <hi rend="bold">gehassitā| sarantī</hi>ti vegasā pavattanti| vegena hi pavatti dhāvatīti vuccati| <hi rend="bold">saṅkappā</hi>ti ye keci micchāsaṅkappā, byāpādavihiṃsāsaṅkappādayopi kāmaguṇasitā evāti| <hi rend="bold">gocarajjhattasmiṃyevā</hi>ti pariggahite kammaṭṭhāne eva vattanti| tañhi dhammavasena upaṭṭhitāya bhāvanāya gocarabhāvato ‘‘gocarajjhatta’’nti vuttaṃ| assāsapassāsakāye gatā pavattāti kāyagatā, taṃ <hi rend="bold">kāyagatāsatiṃ</hi>| satisīsena taṃsahagate bhāvanādhamme vadati assāsapassāsakāyādike taṃtaṃkoṭṭhāse samathavatthubhāvena pariggahetvā satiyā pariggahitattā; tathāpariggahite vā te ārabbha aniccādimanasikāravasena pavattā kāyārammaṇā satī satibhāvena vatvā ekajjhaṃ dassento <hi rend="bold">‘‘kāyapariggāhika’’</hi>ntiādimāha|</p>

<p><hi rend="bold">satipaṭṭhāne</hi>ti mahāsatipaṭṭhānasutte (dī. ni. 2.378; ma. ni. 1.111), <hi rend="bold">cuddasavidhena kāyānupassanā kathitā,</hi> cuṇṇakajātāni aṭṭhikāni pariyosānaṃ katvā kāyānupassanā niddiṭṭhā, idha pana kesādīsu vaṇṇakasiṇavasena nibbattitānaṃ catunnaṃ jhānānaṃ vasena uparidesanāya vaḍḍhitattā aṭṭhārasavidhena kāyagatāsatibhāvanā|</p>

<p n="156"> <hi rend="bold">tassa bhikkhuno</hi>ti yo kāyagatāsatibhāvanāya vasībhūto, tassa bhikkhuno| <hi rend="bold">sampayogavasena vijjaṃ bhajantī</hi>ti sahajāta-aññamañña-nissaya-sampayutta-atthi-avigatapaccayavasena vijjaṃ bhajanti, tāya saha ekībhāvamiva gacchantīti attho| <hi rend="bold">vijjābhāge vijjākoṭṭhāse</hi> <pb ed="M" n="2.0316"/> <hi rend="bold">vattantī</hi>ti vijjāsabhāgatāya tadekadese vijjākoṭṭhāse vattanti| <hi rend="bold">tāhi sampayuttadhammā</hi> phassādayo| nanu cettha vijjānaṃ vijjābhāgiyatā na sambhavatīti? no na sambhavati| yāya hi vijjāya vijjāsampayuttānaṃ vijjābhāgiyatā, sā taṃnimittāya vijjāya upacarīyatīti| <hi rend="bold">ekā vijjā vijjā, sesā vijjābhāgiyā</hi>ti aṭṭhasu vijjāsu ekaṃ ‘‘vijjā’’ti gahetvā itarā tassā bhāgatāya ‘‘vijjābhāgiyā’’ti veditabbā| saddhiṃ pavattanasabhāvāsu ayameva vijjāti vattabbāti niyamassa abhāvato vijjābhāgo viya vijjābhāgiyāpi pavattati evāti vattabbaṃ| <hi rend="bold">āpopharaṇa</hi>nti paṭibhāganimittabhūtena āpokasiṇena sabbaso mahāsamuddapharaṇaṃ āpopharaṇaṃ nāma| dibbacakkhuñāṇassa kiccaṃ pharaṇanti katvā, dibbacakkhuatthaṃ vā ālokapharaṇaṃ <pb ed="V" n="2.0100"/> <hi rend="bold">dibbacakkhupharaṇa</hi>nti daṭṭhabbaṃ| ubhayasmimpi pakkhe samuddaṅgamānaṃ kunnadīnaṃ samuddantogadhattā tesaṃ cetasā phuṭatā veditabbā| <hi rend="bold">kunnadi</hi>ggahaṇañcettha kañcimeva kālaṃ sanditvā tāsaṃ udakassa samuddapariyāpannabhāvūpagamanattā, na bahi mahānadiyo viya parittakālaṭṭhitikāti|</p>

<p><hi rend="bold">otāra</hi>nti kilesuppattiyā avasaraṃ, taṃ pana vivaraṃ chiddanti ca vuttaṃ| <hi rend="bold">ārammaṇa</hi>nti kilesuppattiyā olambanaṃ| <hi rend="bold">yāva pariyosānā</hi>ti mattikāpuñjassa yāva pariyosānā|</p>

<p n="158"> <hi rend="bold">abhiññāyā</hi>ti iddhividhādiabhiññāya| <hi rend="bold">sacchikātabbassā</hi>ti paccakkhato kātabbassa adhiṭṭhānavikubbanādidhammassa| <hi rend="bold">abhiññāva kāraṇa</hi>nti āha – ‘‘sacchikiriyāpekkhāya, abhiññākāraṇassa pana siddhiyā pākaṭā’’ti| <hi rend="bold">mariyādabaddhā</hi>ti udakamātikāmukhe katā|</p>

<p><hi rend="bold">yuttayānaṃ viya katāya</hi> icchiticchite kāle sukhena paccavekkhitabbattā| <hi rend="bold">patiṭṭhākatāyā</hi>ti sampattīnaṃ patiṭṭhābhāvaṃ pāpitāya| <hi rend="bold">anuppavattitāyā</hi>ti bhāvanābahulīkārehi anuppavattitāya| <hi rend="bold">paricayakatāyā</hi>ti āsevanadaḷhatāya suciraṃ paricayāya| <hi rend="bold">susampaggahitāyā</hi>ti sabbaso ukkaṃsaṃ pāpitāya| <hi rend="bold">susamāraddhāyā</hi>ti ativiya sammadeva nibbattikatāya| sesaṃ suviññeyyameva|</p>

<p rend="centre">kāyagatāsatisuttavaṇṇanāya līnatthappakāsanā samattā|</p>

</xml>