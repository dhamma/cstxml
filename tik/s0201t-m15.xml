<xml src="s0201t-m15.xml">

<p rend="subhead"><readunit id="m15">5. anumānasuttavaṇṇanā</readunit></p>

<p rend="bodytext" n="181"><hi rend="paranum">181</hi><hi rend="dot">.</hi> <hi rend="bold">vuttānusārenā</hi>ti <pb ed="V" n="2.0046"/> ‘‘kurūsu, sakkesū’’ti ca ettha vuttanayānusārena, ‘‘bhaggā nāma jānapadino rājakumārā’’tiādinā nayena vacanattho veditabboti attho| <hi rend="bold">vatthupariggahadivase</hi>ti nagaramāpanatthaṃ vatthuvijjācariyena nagaraṭṭhānassa pariggaṇhanadivase| <hi rend="bold">athā</hi>ti pacchā| <hi rend="bold">nagare nimmite</hi>ti tattha anantarāyena nagare māpite| tameva susumāragiraṇaṃ subhanimittaṃ katvā <hi rend="bold">‘‘susumāragiri’’tvevassa nāmaṃ akaṃsu</hi>| susumārasaṇṭhānattā susumāro nāma eko giri, so tassa nagarassa samīpe, tasmā taṃ susumāragiri etassa atthīti <hi rend="bold">‘‘susumāragirī’’</hi>ti vuccatīti keci| <hi rend="bold">bhesakaḷā</hi>ti vuccati ghammaṇḍagacchaṃ, keci ‘‘setarukkha’’nti vadanti, tesaṃ bahulatāya pana taṃ vanaṃ bhesakaḷāvananteva paññāyittha| <hi rend="bold">bheso</hi> nāma eko yakkho ayuttakārī, tassa tato gaḷitaṭṭhānatāya taṃ vanaṃ <hi rend="bold">bhesagaḷāvanaṃ</hi> nāma jātanti keci| <hi rend="bold">abhayadinnaṭṭhāne jātaṃ</hi> virūḷhaṃ, saṃvaddhanti attho|</p>

<p rend="bodytext"><hi rend="bold">icchāpetī</hi>ti yaṃ kiñci attani garahitabbaṃ vattuṃ sabrahmacārīnaṃ icchaṃ uppādeti, tadatthāya tesaṃ attānaṃ vissajjetīti attho| paṭhamaṃ dinno hitūpadeso <hi rend="bold">ovādo,</hi> aparāparaṃ dinno <hi rend="bold">anusāsanī</hi>| paccuppannātītavisayo <pb ed="M" n="2.0050"/> vā <hi rend="bold">ovādo,</hi> anāgatavisayo <hi rend="bold">anusāsanī</hi>| otiṇṇavatthuko <hi rend="bold">ovādo,</hi> itaro <hi rend="bold">anusāsanī| so cā</hi>ti evaṃ pavāretā so bhikkhu| dukkhaṃ vaco etasmiṃ vippaṭikūlaggāhe vipaccanīkasāte anādare puggaleti <hi rend="bold">dubbaco</hi>| tenāha <hi rend="bold">‘‘dukkhena vattabbo’’</hi>ti| <hi rend="bold">upari āgatehī</hi>ti ‘‘pāpiccho hotī’’tiādinā (ma. ni. 1.181) āgatehi soḷasahi pāpadhammehi| pakārehi āvahaṃ padakkhiṇaṃ, tato padakkhiṇato gahaṇasīlo padakkhiṇaggāhī, na padakkhiṇaggāhī <hi rend="bold">appadakkhiṇaggāhī| vāmato</hi>ti apasabyato, vuttavipariyāyatoti adhippāyo|</p>

<p rend="bodytext"><hi rend="bold">asantasambhāvanapatthanāna</hi>nti asantehi avijjamānehi guṇehi sambhāvanassa patthanābhūtānaṃ| paṭi-saddo paccattikapariyāyo, pharaṇaṃ vāyamanaṃ idha tathāvaṭṭhānanti āha <hi rend="bold">‘‘paṭippharatīti paṭiviruddho paccanīko hutvā tiṭṭhatī’’</hi>ti| <hi rend="bold">apasādetī</hi>ti khipeti tajjeti| tathābhūto <pb ed="V" n="2.0047"/> ca paraṃ ghaṭṭento nāma hotīti āha <hi rend="bold">‘‘ghaṭṭetī’’</hi>ti| <hi rend="bold">paṭiāropetī</hi>ti yādisena vutto, tassa paṭibhāgabhūtaṃ dosaṃ codakassa upari āropeti|</p>

<p rend="bodytext"><hi rend="bold">paṭicaratī</hi>ti (a. ni. ṭī. 2.3.68) paṭicchādanavasena carati pavattati, paṭicchādanattho eva vā carati-saddo anekatthattā dhātūnanti āha <hi rend="bold">‘‘paṭicchādetī’’</hi>ti| <hi rend="bold">aññenañña</hi>nti paṭicchādanākāradassananti āha <hi rend="bold">‘‘aññena kāraṇenā’’</hi>tiādi| tattha <hi rend="bold">aññaṃ kāraṇaṃ vacanaṃ vā</hi>ti yaṃ codakena cuditakassa dosavibhāvanaṃ kāraṇaṃ, vacanaṃ vā vuttaṃ, tato aññeneva kāraṇena, vacanena vā paṭicchādeti| <hi rend="bold">kāraṇenā</hi>ti codanāya amūlikabhāvadīpaniyā yuttiyā| <hi rend="bold">vacanenā</hi>ti tadatthabodhanena| <hi rend="bold">ko āpanno</hi>tiādinā codanaṃ avissajjetvā vikkhepāpajjanaṃ aññenaññaṃ paṭicaraṇanti dasseti, bahiddhā kathāapanāmanaṃ vissajjetvāti ayameva tesaṃ viseso| tenāha <hi rend="bold">‘‘itthannāma’’</hi>ntiādi|</p>

<p rend="bodytext">apadīyanti dosā etena rakkhīyanti, lūyanti, chijjantīti vā <hi rend="bold">apadānaṃ,</hi> (a. ni. ṭī. 2.3.2) sattānaṃ sammā, micchā vā pavattapayogo| tenāha <hi rend="bold">‘‘attano cariyāyā’’</hi>ti|</p>

<p rend="bodytext" n="183"><hi rend="paranum">183</hi><hi rend="dot">.</hi> <hi rend="bold">anuminitabba</hi>nti <pb ed="M" n="2.0051"/> anu anu minitabbo jānitabbo| <hi rend="bold">attānaṃ anuminitabba</hi>nti ca idaṃ paccatte upayogavacanaṃ| tenāha <hi rend="bold">‘‘anuminitabbo tuletabbo tīretabbo’’</hi>ti| <hi rend="bold">attānaṃ anuminitabba</hi>nti vā attani anumānañāṇaṃ pavattetabbaṃ| tatrāyaṃ nayo – appiyabhāvāvahā mayi pavattā pāpicchatā pāpicchābhāvato parasmiṃ pavattapāpicchatā viya| esa nayo sesadhammesupi| aparo nayo – sabrahmacārīnaṃ piyabhāvaṃ icchantena pāpicchatā pahātabbā sīlavisuddhihetubhāvato attukkaṃsanādippahānaṃ viya| sesadhammesupi eseva nayo|</p>

<p rend="bodytext" n="184"><hi rend="paranum">184</hi><hi rend="dot">.</hi> <hi rend="bold">paccavekkhitabbo</hi>ti ‘‘na pāpiccho bhavissāmi, na pāpikānaṃ icchānaṃ vasaṃ gato’’tiādinā pati pati divasassa tikkhattuṃ vā ñāṇacakkhunā avekkhitabbaṃ, ñāṇaṃ pavattetabbanti attho| pāpicchatādīnaṃ pahānaṃ pati avekkhitabbaṃ, ayañca attho tabba-saddassa bhāvatthatāvasena veditabbo, kammatthatāvasena pana <hi rend="bold">aṭṭhakathāyaṃ ‘‘attāna’’</hi>nti paccatte upayogavacanaṃ katvā vuttaṃ| <hi rend="bold">sikkhantenā</hi>ti tissopi sikkhā sikkhantena| tenāha <hi rend="bold">‘‘kusalesu dhammesū’’</hi>ti|</p>

<p rend="bodytext"><hi rend="bold">tilaka</hi>nti <pb ed="V" n="2.0048"/> kāḷatilasetatilāditilakaṃ| <hi rend="bold">sabbappahāna</hi>nti sabbappakārappahānaṃ| <hi rend="bold">phale āgate</hi>ti phale uppanne| <hi rend="bold">nibbāne āgate</hi>ti nibbānassa adhigatattā| <hi rend="bold">bhikkhupātimokkha</hi>nti ‘‘so samaṇo, sa bhikkhū’’ti evaṃ vuttabhikkhūnaṃ pātimokkhaṃ, na upasampannānaṃ eva na pabbajitānaṃ evāti daṭṭhabbaṃ| yasmā cidaṃ bhikkhupātimokkhaṃ, tasmā vuttaṃ <hi rend="bold">‘‘idaṃ divasassa tikkhattu’’</hi>ntiādi| <hi rend="bold">apaccavekkhituṃ na vaṭṭati</hi> attavisuddhiyā ekantahetubhāvato|</p>

<p rend="centre">anumānasuttavaṇṇanāya līnatthappakāsanā samattā|</p>

</xml>