<xml src="s0201t-m49.xml">

<p rend="subhead"><readunit id="m49">9. brahmanimantanikasuttavaṇṇanā</readunit></p>

<p rend="bodytext" n="501"><hi rend="paranum">501</hi><hi rend="dot">.</hi> ‘‘sassato <pb ed="V" n="2.0290"/> attā ca loko cā’’ti (dī. ni. 1.30) evaṃ pavattā diṭṭhi <hi rend="bold">sassatadiṭṭhi</hi> (saṃ. ni. ṭī. 1.1.175)| <hi rend="bold">saha kāyenā</hi>ti saha tena brahmattabhāvena| <hi rend="bold">brahmaṭṭhāna</hi>nti attano brahmavatthuṃ| <hi rend="bold">‘‘aniccaṃ nicca’’nti vadati</hi> aniccatāya attano apaññāyamānattā| <hi rend="bold">thira</hi>nti daḷhaṃ, vināsābhāvato sārabhūtanti attho| uppādavipariṇāmābhāvato <hi rend="bold">sadā vijjamānaṃ| kevala</hi>nti paripuṇṇaṃ| tenāha <hi rend="bold">‘‘akhaṇḍa’’</hi>nti| <hi rend="bold">kevala</hi>nti vā jātiādīhi amissaṃ, virahitanti adhippāyo| uppādādīnaṃ abhāvato eva <hi rend="bold">acavanadhammaṃ| koci jāyanako vā…pe.… upapajjanako vā natthi</hi> niccabhāvato| ṭhānena saddhiṃ tannivāsīnaṃ niccabhāvañhi so paṭijānāti| <hi rend="bold">tisso jhānabhūmiyo</hi>ti dutiyatatiyacatutthajjhānabhūmiyo| catutthajjhānabhūmivisesā hi asaññasuddhāvāsāruppabhavā| <hi rend="bold">paṭibāhatī</hi>ti santaṃyeva samānaṃ ajānantova natthīti paṭikkhipati| <hi rend="bold">avijjāya gato</hi>ti avijjāya saha gato pavatto| sahayoge hi idaṃ karaṇavacanaṃ| tenāha <hi rend="bold">‘‘samannāgato’’</hi>ti| <hi rend="bold">aññāṇī</hi>ti avidvā| paññācakkhuvirahato andho bhūto, andhabhāvaṃ vā pattoti <hi rend="bold">andhībhūto</hi>|</p>

<p rend="bodytext" n="502"><hi rend="paranum">502</hi><hi rend="dot">.</hi> tadā bhagavato subhagavane viharaṇassa avicchinnataṃ sandhāya vuttaṃ <hi rend="bold">‘‘subhagavane viharatīti ñatvā’’</hi>ti| tattha pana tadāssa bhagavato adassanaṃ sandhāyāha <hi rend="bold">‘‘kattha nu kho gatoti olokento’’</hi>ti| <hi rend="bold">brahmalokaṃ gacchantaṃ disvā</hi>ti iminā katipayacittavāravasena tadā bhagavato <pb ed="M" n="2.0312"/> brahmalokagamanaṃ jātaṃ, na ekacittakkhaṇenāti dasseti| na cettha kāyagatiyā cittapariṇāmanaṃ adhippetaṃ – ‘‘seyyathāpi nāma balavā puriso samiñjitaṃ vā bāhaṃ pasāreyyā’’tiādivacanato (ma. ni. 1.501)| yaṃ panettha vattabbaṃ, taṃ heṭṭhā vuttameva| <hi rend="bold">vichanda</hi>nti chandavigamaṃ| <hi rend="bold">apasādito</hi>ti diṭṭhiyā gāhassa viparivattanena santajjito| ‘‘metamāsado’’ti vacanena <hi rend="bold">upatthambho hutvā</hi>|</p>

<p rend="bodytext"><hi rend="bold">anvāvisitvā</hi>ti āvisanavasena tassa attabhāvaṃ adhibhavitvā| tathā abhibhavato hi tassa sarīraṃ paviṭṭho viya hotīti vuttaṃ <hi rend="bold">‘‘sarīraṃ pavisitvā’’</hi>ti| yañhi sattaṃ devayakkhanāgādayo āvisanti, tassa pākatikakiriyamayaṃ cittappavattiṃ nivāretvā attano iddhānubhāvena yaṃ icchitaṃ hasitalapitādi, taṃ tena kārāpenti, kārentā ca āviṭṭhapuggalassa cittavasena <pb ed="V" n="2.0291"/> kārenti| ‘‘attanovā’’ti na vattabbametaṃ acinteyyattā kammajassa iddhānubhāvassāti keci| apare pana yathā tadā cakkhuviññāṇādipavatti āviṭṭhapuggalasseva, evaṃ kiriyamayacittapavattipi tasseva, āvesakānubhāvena pana sāmaññatā parivattati| tathā hi mahānubhāvaṃ puggalaṃ te āvisituṃ na sakkonti, tikicchāvuṭṭhāpane pana chavasarīraṃ anupavisitvā satantaṃ karoti vijjānubhāvena| korakhattiyādīnaṃ pana chavasarīrassa uṭṭhānaṃ vacīnicchāraṇañca kevalaṃ buddhānubhāvena| acinteyyā hi buddhānaṃ buddhānubhāvāti| <hi rend="bold">abhibhavitvā ṭhito</hi>ti sakalalokaṃ attano ānubhāvena abhibhavitvā ṭhito| <hi rend="bold">jeṭṭhako</hi>ti padhāno, tādisaṃ vā ānubhāvasampannattā uttamo| passatīti <hi rend="bold">daso</hi>| visesavacanicchāya abhāvato anavasesavisayo daso-saddoti āha <hi rend="bold">‘‘sabbaṃ passatī’’</hi>ti| <hi rend="bold">sabbajana</hi>nti laddhanāmaṃ sabbasattakāyaṃ| <hi rend="bold">vase vatteti,</hi> seṭṭhattā nimmāpakattā ca attano vase vatteti| lokassa īsanasīlatāya <hi rend="bold">issaro</hi>| sattānaṃ kammassa kārakabhāvena <hi rend="bold">kattā</hi>| thāvarajaṅgamavibhāgaṃ sakalaṃ lokaṃ nimmānetīti <hi rend="bold">nimmātā</hi>|</p>

<p rend="bodytext">guṇavisesena loke pāsaṃsattā <hi rend="bold">seṭṭho</hi>| tādiso ca ukkaṭṭhatamo hotīti āha <hi rend="bold">‘‘uttamo’’</hi>ti| sattānaṃ nimmānaṃ tathā tathā sajanaṃ visajanaṃ viya hotīti āha <hi rend="bold">‘‘tvaṃ khattiyo’’</hi>tiādi| jhānādīsu attano citte ca ciṇṇavasittā <hi rend="bold">vasī| bhūtāna</hi>nti nibbattānaṃ| bhavaṃ abhijātaṃ <pb ed="M" n="2.0313"/> arahantīti bhabyā, sambhavesino, tesaṃ <hi rend="bold">bhabyānaṃ</hi>| tenāha <hi rend="bold">‘‘aṇḍajajalābujā sattā’’</hi>tiādi|</p>

<p rend="bodytext">pathavīādayo niccā dhuvā sassatā| ye tesaṃ ‘‘aniccā’’tiādinā garahakā jigucchā sattā, te ayathābhūtavāditāya matakāle apāyaniṭṭhā ahesuṃ| ye pana pathavīādīnaṃ ‘‘niccā dhuvā’’tiādinā pasaṃsakā, te yathābhūtavāditāya brahmakāyūpagā ahesunti māro pāpimā anvayato byatirekato ca pathavīādimukhena saṅkhārānaṃ pariññāpaññāpane ādīnavaṃ vibhāveti tato vivecetukāmo| tenāha <hi rend="bold">‘‘pathavīgarahakā’’</hi>tiādi| ettha ca māro pathavīādidhātumahābhūtaggahaṇena manussalokaṃ, bhūtaggahaṇena cātumahārājike, devaggahaṇena avasesakāmadevalokaṃ, pajāpatiggahaṇena attano ṭhānaṃ, brahmaggahaṇena brahmakāyike gaṇhi| ābhassarādayo pana avisayatāya eva anena aggahitāti daṭṭhabbaṃ| <hi rend="bold">taṇhādiṭṭhivasenā</hi>ti taṇhābhinandanāya diṭṭhābhinandanāya ca vasena| ‘‘etaṃ mama, eso me attā’’ti <hi rend="bold">abhinandino</hi> abhinandakā, abhinandanasīlā vā| <hi rend="bold">brahmuno ovāde ṭhitānaṃ iddhānubhāvaṃ dassetī</hi>ti tesaṃ tattha sannipatitabrahmānaṃ iddhānubhāvaṃ tassa mahābrahmuno ovāde ṭhitattā nibbattaṃ katvā dasseti| <hi rend="bold">yasenā</hi>ti <pb ed="V" n="2.0292"/> ānubhāvena| <hi rend="bold">siriyā</hi>ti sobhāya| <hi rend="bold">maṃ brahmaparisaṃ upanesī</hi>ti yādisā brahmaparisā issariyādisampattiyā, tattha maṃ uyyojesi| <hi rend="bold">mahājanassa māraṇato</hi>ti mahājanassa vivaṭṭūpanissayaguṇavināsanena ānubhāvena māraṇato| <hi rend="bold">ayasa</hi>nti yasapaṭipakkhaṃ akittikammānubhāvañcāti attho|</p>

<p rend="bodytext" n="503"><hi rend="paranum">503</hi><hi rend="dot">.</hi> <hi rend="bold">kasiṇaṃ āyu</hi>nti vassasataṃ sandhāya vadati| upanissāya setīti upasayo, upasayova <hi rend="bold">opasāyiko</hi> yathā ‘‘venayiko’’ti (ma. ni. 1.246; a. ni. 8.11; pārā. 8) āha <hi rend="bold">‘‘samīpasayo’’</hi>ti| <hi rend="bold">saya</hi>ggahaṇañcettha nidassanamattanti dassetuṃ <hi rend="bold">‘‘maṃ gacchanta’’</hi>ntiādi vuttaṃ| anekatthattā dhātūnaṃ vattanattho daṭṭhabbo| <hi rend="bold">mama vatthusmiṃ sayanako</hi>ti mayhaṃ ṭhāne visaye vattanako| <hi rend="bold">bāhitvā</hi>ti nīcaṃ katvā, abhibhavitvā vā| <hi rend="bold">jajjharikāgumbato</hi>ti ettha <hi rend="bold">jajjharikā</hi> nāma pathaviṃ pattharitvā jātā ekā gacchajāti|</p>

<p rend="bodytext"><hi rend="bold">iminā</hi>ti <pb ed="M" n="2.0314"/> ‘‘sace kho tvaṃ bhikkhū’’tiādivacanena| <hi rend="bold">esa</hi> brahmā| <hi rend="bold">upalāpetī</hi>ti saṅgaṇhāti| <hi rend="bold">apasādetī</hi>ti niggaṇhāti| <hi rend="bold">sesapadehī</hi>ti vatthusāyiko yathākāmakaraṇīyo bāhiteyyoti imehi padehi| <hi rend="bold">mayhaṃ ārakkhaṃ gaṇhissasī</hi>ti mama ārakkhako bhavissasi| <hi rend="bold">lakuṇḍakatara</hi>nti nīcataraṃ nihīnavuttisarīraṃ|</p>

<p rend="bodytext"><hi rend="bold">phusitumpi samatthaṃ kiñci na passati,</hi> pageva ñāṇavibhavanti adhippāyo| <hi rend="bold">nipphatti</hi>nti nipphajjanaṃ, phalanti attho| tañhi kāraṇavasena gantabbato adhigantabbato <hi rend="bold">gatī</hi>ti vuccati| <hi rend="bold">ānubhāva</hi>nti pabhāvaṃ| so hi jotanaṭṭhena virocanaṭṭhena <hi rend="bold">jutī</hi>ti vuccati| mahatā ānubhāvena paresaṃ abhibhavanato mahesoti akkhāyatīti <hi rend="bold">mahesakkho</hi>| tayidaṃ abhibhavanaṃ kittisampattiyā parivārasampattiyā cāti āha <hi rend="bold">‘‘mahāyaso mahāparivāro’’</hi>ti|</p>

<p rend="bodytext"><hi rend="bold">pariharantī</hi>ti sineruṃ dakkhiṇato katvā parivattanti| <hi rend="bold">disā</hi>ti bhummatthe etaṃ paccattavacananti āha <hi rend="bold">‘‘disāsu virocamānā’’</hi>ti| attano jutiyā dibbamānāya vā| <hi rend="bold">tehī</hi>ti candimasūriyehi| <hi rend="bold">tattakena pamāṇenā</hi>ti yattake candimasūriyehi obhāsiyamāno lokadhātusaṅkhāto eko loko, tattakena pamāṇena| idaṃ cakkavāḷaṃ buddhānaṃ uppattiṭṭhānabhūtaṃ seṭṭhaṃ uttamaṃ padhānaṃ, tasmā yebhuyyena etthupapannā devatā aññesu cakkavāḷesu devatā abhibhuyya vattanti| tathā hi brahmā sahampati dasasahassabrahmaparivāro bhagavato santikaṃ upagañchi| tenāha <hi rend="bold">‘‘ettha cakkavāḷasahasse tuyhaṃ vaso vattatī’’</hi>ti| idāni <hi rend="bold">‘‘ettha te vattate vaso’’</hi>ti vuttaṃ vase vattanaṃ sarūpato <pb ed="V" n="2.0293"/> dassetuṃ <hi rend="bold">‘‘paroparañca jānāsī’’</hi>tiādi vuttaṃ| tattha paṭhamagāthāyaṃ vuttaṃ <hi rend="bold">ettha</hi>-saddaṃ ānetvā attho veditabboti dassento <hi rend="bold">‘‘ettha cakkavāḷasahasse’’</hi>ti āha| <hi rend="bold">uccanīce</hi>ti jātikularūpabhogaparivārādivasena uḷāre ca anuḷāre ca| <hi rend="bold">ayaṃ iddho</hi> <hi rend="bold">ayaṃ pakatimanusso</hi>ti iminā ‘‘sarūpato evassa sattānaṃ paroparajānanaṃ, na samudāgamato’’ti dasseti| yaṃ pana vakkhati <hi rend="bold">‘‘sattānaṃ āgatiṃ gati</hi>nti, taṃ kāmaloke sattānaṃ ādānanikkhepajānanamattaṃ sandhāya vuttaṃ, na kammavipākajānanaṃ| yadi hi samudāgamato jāneyya, attanopi jāneyya, na cassa taṃ atthīti, tathā āha <hi rend="bold">‘‘itthambhāvoti</hi> <pb ed="M" n="2.0315"/> <hi rend="bold">idaṃ cakkavāḷa’’</hi>ntiādi| rāgayogato rāgo etassa atthīti vā rāgo, virajjanasīlo virāgī, <hi rend="bold">taṃ rāgavirāginaṃ| sahassibrahmā nāma tvaṃ</hi> cūḷaniyā eva lokadhātuyā jānanato| <hi rend="bold">tayā</hi>ti nissakke karaṇavacanaṃ| <hi rend="bold">catuhatthāyā</hi>ti anekahatthena sāṇipākārena kātabbapaṭappamāṇaṃ dīghato catuhatthāya, vitthārato dvihatthāya pilotikāya kātuṃ vāyamanto viya gopphake udake nimujjitukāmo viya ca pamāṇaṃ ajānanto vihaññatīti niggaṇhāti|</p>

<p rend="bodytext" n="504"><hi rend="paranum">504</hi><hi rend="dot">.</hi> <hi rend="bold">taṃ kāya</hi>nti tadeva nikāyaṃ| <hi rend="bold">jānitabbaṭṭhānaṃ patvāpī</hi>ti anaññasādhāraṇā mayhaṃ sīlādayo guṇavisesā tāva tiṭṭhantu, īdisaṃ lokiyaṃ parittakaṃ jānitabbaṭṭhānampi patvā| ayaṃ imesaṃ atisayena nīcoti nīceyyo, tassa bhāvo <hi rend="bold">nīceyya</hi>nti āha <hi rend="bold">‘‘tayā nīcatarabhāvo pana mayhaṃ kuto’’</hi>ti|</p>

<p rend="bodytext"><hi rend="bold">heṭṭhūpapattiko</hi>ti uparūparito cavitvā heṭṭhā laddhūpapattiko| evaṃ saṅkhepato vuttamatthaṃ vitthārato dassetuṃ <hi rend="bold">‘‘anuppanne buddhuppāde’’</hi>ti āha| <hi rend="bold">heṭṭhūpapattikaṃ katvā</hi>ti heṭṭhūpapattikaṃ patthanaṃ katvā| yathā kenaci bahūsu ānantariyesu katesu yaṃ tattha garutaraṃ balavaṃ, tadeva paṭisandhiṃ deti, itarāni pana tassa anubalappadāyakāni honti, na paṭisandhidāyakāni, evaṃ catūsu rūpajjhānesu bhāvitesu yaṃ tattha garutaraṃ chandapaṇidhiadhimokkhādivasena sābhisaṅkhārañca, tadeva ca paṭisandhiṃ deti, itarāni pana aladdhokāsatāya tassa anubalappadāyakāni honti, na paṭisandhidāyakāni, tannibbattitajjhāneneva āyatiṃ punabbhavābhinibbatti hotīti āha <hi rend="bold">‘‘tatiyajjhānaṃ paṇītaṃ bhāvetvā’’</hi>ti| <hi rend="bold">tatthā</hi>ti subhakiṇhabrahmaloke| puna <hi rend="bold">tatthā</hi>ti ābhassarabrahmaloke| <hi rend="bold">paṭhamakāle</hi>ti tasmiṃ bhave paṭhamasmiṃ kāle| <hi rend="bold">ubhaya</hi>nti atītaṃ attano nibbattaṭṭhānaṃ, tattha nibbattiyā hetubhūtaṃ attano katakammanti ubhayaṃ| <hi rend="bold">pamussitvā</hi> kālassa ciratarabhāvato| <hi rend="bold">vītināmeti paṭipajjantī</hi>ti ca tadā tassā kiriyāya pavattikkhaṇaṃ upādāya pavattamānapayogo|</p>

<p rend="bodytext"><hi rend="bold">apāyesī</hi>ti <pb ed="V" n="2.0294"/> pāyesi| <hi rend="bold">pipāsite</hi>ti tasite| <hi rend="bold">ghammanī</hi>ti ghammakāle| <hi rend="bold">samparete</hi>ti ghammapariḷāhena pipāsāya abhibhūte| nti pānīyadānaṃ| <hi rend="bold">vatasīlavatta</hi>nti samādānavasena vatabhūtaṃ cārittasīlabhāvena samāciṇṇattā <pb ed="M" n="2.0316"/> sīlavattaṃ| <hi rend="bold">suttappabuddhova anussarāmī</hi>ti supitvā pabuddhamatto viya supinaṃ tava pubbanivutthaṃ mama pubbenivāsānussatiñāṇena anussarāmi, sabbaññutaññāṇena viya paccakkhato passāmīti attho|</p>

<p rend="bodytext"><hi rend="bold">karamare</hi>ti vilumpitvā ānīte| <hi rend="bold">kammasajja</hi>nti yuddhasajjaṃ, āvudhādāyininti attho|</p>

<p rend="bodytext"><hi rend="bold">eṇīkūlasmi</hi>nti eṇīmigabāhullena ‘‘eṇīkūla’’nti saṅkhaṃ gate gaṅgāya tīrappadese| <hi rend="bold">gayhaka nīyamāna</hi>nti gayhavasena karamarabhāvena corehi attano ṭhānaṃ nīyamānaṃ|</p>

<p rend="bodytext">āvāhavivāhavasena <hi rend="bold">mittasanthavaṃ katvā</hi>| ‘‘evaṃ amhesu kīḷantesu gaṅgeyyako nāgo kupito’’ti <hi rend="bold">mayi saññampi na karontī</hi>ti| <hi rend="bold">susukāra</hi>nti susūti pavattaṃ bheravanāganissāsaṃ|</p>

<p rend="bodytext"><hi rend="bold">gahītanāva</hi>nti viheṭhetukāmatāya gatinivāraṇavasena gahitaṃ niggahitaṃ nāvaṃ| <hi rend="bold">luddenā</hi>ti kurūrena| <hi rend="bold">manussakappā</hi>ti nāvāgatānaṃ manussānaṃ viheṭhetukāmatāya|</p>

<p rend="bodytext"><hi rend="bold">baddhacaro</hi>ti paṭibaddhacariyo| tenāha <hi rend="bold">‘‘antevāsiko’’</hi>ti| <hi rend="bold">taṃ nissāyevā</hi>ti raññā upaṭṭhiyamānopi rājānaṃ pahāya taṃ kappaṃ antevāsiṃ nissāyeva|</p>

<p rend="bodytext"><hi rend="bold">sambuddhimantaṃ vatinaṃ amaññī</hi>ti ayaṃ sammadeva buddhimā vatasampannoti amaññi sambhāvesi ca|</p>

<p rend="bodytext"><hi rend="bold">nānattabhāvesū</hi>ti nānā visuṃ visuṃ attabhāvesu|</p>

<p rend="bodytext"><hi rend="bold">addhā</hi>ti ekaṃsena| <hi rend="bold">mametamāyu</hi>nti mayhaṃ etaṃ yathāvuttaṃ tattha tattha bhave pavattaṃ āyuṃ| na kevalaṃ mama āyumeva, atha kho <hi rend="bold">aññampi</hi> sabbaññeyyaṃ <hi rend="bold">jānāsi,</hi> na tuyhaṃ aviditaṃ nāma atthi| <hi rend="bold">tathā hi buddho</hi> sammāsambuddho tuvaṃ| no ce kathamayamattho ñāto? <hi rend="bold">tathā hi</hi> sammāsambuddhattā <hi rend="bold">eva te ayaṃ jalito</hi> jotamāno <hi rend="bold">ānubhāvo obhāsayaṃ</hi> sabbampi <hi rend="bold">brahmalokaṃ</hi> obhāsento dibbamāno <hi rend="bold">tiṭṭhatī</hi>ti satthu asamasamataṃ pavedesi|</p>

<p rend="bodytext"><hi rend="bold">pathavattenā</hi>ti <pb ed="M" n="2.0317"/><pb ed="V" n="2.0295"/> pathavīattena| tenāha <hi rend="bold">‘‘pathavīsabhāvenā’’</hi>ti| ettha ca yasmā – ‘‘sabbasaṅkhārasamathoti’’ādinā (mahāva. 7; dī. ni. 2.64, 67; ma. ni. 1.281; saṃ. ni. 1.172) sādhāraṇato, ‘‘yattha neva pathavī’’ti asādhāraṇato ca pathaviyā asabhāvena nibbānassa gahetabbatā atthi, taṃ nivattetvā pathaviyā anaññasādhāraṇaṃ sabhāvaṃ gahetuṃ <hi rend="bold">‘‘pathaviyā pathavattenā’’</hi>ti vuttaṃ| <hi rend="bold">nāpahosi</hi>nti na pāpuṇiṃ| idha pathaviyā pāpuṇanaṃ nāma ‘‘etaṃ mamā’’tiādinā gahaṇanti āha <hi rend="bold">‘‘taṇhādiṭṭhimānaggāhehi na gaṇhi’’</hi>nti|</p>

<p rend="bodytext"><hi rend="bold">vāditāyā</hi>ti vādasīlatāya| <hi rend="bold">sabbanti akkharaṃ niddisitvā</hi>ti ‘‘sabbaṃ kho ahaṃ brahme’’tiādinā bhagavatā vuttaṃ sabba-saddaṃ – ‘‘sace kho te mārisa sabbassa sabbattena ananubhūta’’nti paccanubhāsanavasena niddisitvā| <hi rend="bold">akkhare dosaṃ gaṇhanto</hi>ti bhagavatā sakkāyasabbaṃ sandhāya sabba-sadde gahite sabbasabbavasena tadatthaparivattanena sabba-saddavacanīyatāsāmaññena ca dosaṃ gaṇhanto| tenāha <hi rend="bold">‘‘satthā panā’’</hi>tiādi| tattha yadi sabbaṃ ananubhūtaṃ ‘‘natthi sabba’’nti loke anavasesaṃ pucchati| sace sabbassa sabbattena anavasesasabhāvena ananubhūtaṃ appattaṃ, taṃ gaganakusumaṃ viya kiñci na siyā| <hi rend="bold">athassa ananubhūtaṃ atthī</hi>ti assa sabbattena ananubhūtaṃ yadi atthi, ‘‘sabba’’nti idaṃ vacanaṃ micchā, sabbaṃ nāma taṃ na hotīti adhippāyo| tenāha <hi rend="bold">‘‘mā heva te rittakamevā’’</hi>tiādi|</p>

<p rend="bodytext"><hi rend="bold">ahaṃ sabbañca vakkhāmi, ananubhūtañca vakkhāmī</hi>ti ahaṃ ‘‘sabba’’nti ca vakkhāmi, ‘‘ananubhūta’’nti ca vakkhāmi, ettha ko dosoti adhippāyo| <hi rend="bold">kāraṇaṃ āharanto</hi>ti sabbassa sabbattena ananubhūtassa atthibhāve kāraṇaṃ niddisanto| <hi rend="bold">vijānitabba</hi>nti maggaphalapaccavekkhaṇañāṇehi visesato sabbasaṅkhatavisiṭṭhatāya jānitabbaṃ| <hi rend="bold">anidassana</hi>nti idaṃ nibbānassa sanidassanaduke dutiyapadasahitatādassananti adhippāyena <hi rend="bold">‘‘cakkhuviññāṇassa āpāthaṃ anupagamanato anidassanaṃ nāmā’’</hi>ti vuttaṃ| sabbasaṅkhatavidhuratāya vā natthi etassa nidassananti <hi rend="bold">anidassanaṃ</hi>| natthi etassa antoti <hi rend="bold">anantaṃ</hi>| tena vuttaṃ <hi rend="bold">‘‘tayida’’</hi>ntiādi|</p>

<p rend="bodytext"><hi rend="bold">bhūtānī</hi>ti paccayasambhūtāni| <hi rend="bold">asambhūta</hi>nti paccayehi asambhūtaṃ, nibbānanti attho| apabhassarabhāvahetūnaṃ sabbaso abhāvā sabbato <pb ed="M" n="2.0318"/> pabhāti <hi rend="bold">sabbatopabhaṃ</hi>| tenāha <hi rend="bold">‘‘nibbānato hī’’</hi>tiādi| tathā hi vuttaṃ – ‘‘tamo tattha na vijjatī’’ti| (netti. 104) <hi rend="bold">pabhūtamevā</hi>ti pakaṭṭhabhāvena ukkaṭṭhabhāvena vijjamānameva| arūpībhāvena adesikattā sabbato pabhavati vijjatīti <hi rend="bold">sabbatopabhaṃ</hi>| tenāha <hi rend="bold">‘‘puratthimadisādīsū’’</hi>tiādi| pavisanti etthāti pavisaṃ, tadeva <pb ed="V" n="2.0296"/> sa-kārassa bha-kāraṃ, vi-kārassa ca lopaṃ katvā vuttaṃ <hi rend="bold">‘‘pabha’’</hi>nti| tenāha <hi rend="bold">‘‘titthassa nāma’’</hi>nti| <hi rend="bold">vādaṃ patiṭṭhapesī</hi>ti evaṃ mayā sabbañca vuttaṃ, ananubhūtañca vuttaṃ, tattha yaṃ tayā adhippāyaṃ ajānantena sahasā appaṭisaṅkhāya dosaggahaṇaṃ, taṃ micchāti brahmānaṃ niggaṇhanto bhagavā attano vādaṃ patiṭṭhapesi|</p>

<p rend="bodytext"><hi rend="bold">gahitagahita</hi>nti ‘‘idaṃ nicca’’ntiādinā gahitagahitaṃ gāhaṃ| tattha tattha dosadassanamukhena niggaṇhantena <hi rend="bold">satthārā vissajjāpito kiñci gahetabbaṃ</hi> attano paṭisaraṇaṃ <hi rend="bold">adisvā</hi> parājayaṃ paṭicchādetuṃ <hi rend="bold">laḷitakaṃ</hi> <hi rend="bold">kātukāmo</hi> vādaṃ pahāya iddhiyā pāṭihāriyalīḷaṃ dassetukāmo| <hi rend="bold">yadi sakkosi mayhaṃ antaradhāyituṃ,</hi> na pana sakkhissasīti adhippāyo| <hi rend="bold">mūlapaṭisandhiṃ gantukāmo</hi>ti attano pākatikena attabhāvena ṭhātukāmo| so hi paṭisandhikāle nibbattasadisatāya mūlapaṭisandhīti vutto| <hi rend="bold">aññesa</hi>nti heṭṭhā aññakāyikānaṃ brahmūnaṃ| <hi rend="bold">na adāsi</hi> abhisaṅkhatakāyenevāyaṃ tiṭṭhatu, na pākatikarūpenāti cittaṃ uppādesi| tena so abhisaṅkhatakāyaṃ apanetuṃ avisahanto attabhāvapaṭicchādakaṃ andhakāraṃ nimminituṃ ārabhi| satthā taṃ tamaṃ viddhaṃseti| tena vuttaṃ <hi rend="bold">‘‘mūlapaṭisandhiṃ vā’’</hi>tiādi|</p>

<p rend="bodytext"><hi rend="bold">bhavevāha</hi>nti bhave eva ahaṃ| ayañca eva-saddo aṭṭhānapayuttoti dassento āha <hi rend="bold">‘‘ahaṃ bhave bhayaṃ disvāyevā’’</hi>ti, sabbasmiṃ bhave jātiādibhayaṃ ñāṇacakkhunā yāthāvato disvā| <hi rend="bold">sattabhava</hi>nti sattasaṅkhātaṃ bhavaṃ| kammabhavapaccaye hi upapattibhave sattasamaññā| <hi rend="bold">vibhava</hi>nti vimuttiṃ| pariyesamānampi upāyassa anadhigatattā <hi rend="bold">bhaveyeva disvā</hi>| <hi rend="bold">bhavañca vibhavesinaṃ</hi> vibhavaṃ nibbutiṃ esamānānaṃ sattānaṃ bhavaṃ, bhavesu uppattiñca disvāti evaṃ vā ettha attho daṭṭhabbo| <hi rend="bold">na abhivadi</hi>nti ‘‘aho vata sukha’’nti evaṃ abhivadāpanākārābhāvato na abhinivisiṃ, lakkhaṇavacanametaṃ| gāhattho eva vā abhivāda-saddoti āha <hi rend="bold">‘‘nābhivadi’’</hi>nti, <hi rend="bold">‘‘na</hi> <pb ed="M" n="2.0319"/> <hi rend="bold">gavesi’’</hi>nti| <hi rend="bold">bhava</hi>ggahaṇenettha dukkhasaccaṃ, <hi rend="bold">nandī</hi>gahaṇena samudayasaccaṃ, <hi rend="bold">vibhava</hi>ggahaṇena nirodhasaccaṃ, <hi rend="bold">nandiñca na upādiyinti</hi> iminā maggasaccaṃ pakāsitanti āha <hi rend="bold">‘‘iti cattāri saccāni pakāsento’’</hi>ti| tadidaṃ catunnaṃ ariyasaccānaṃ gāthāya vibhāvanadassanaṃ| satthā pana tesaṃ brahmūnaṃ ajjhāsayānurūpaṃ saccāni vitthārato pakāsento vipassanaṃ pāpetvā arahattena desanāya kūṭaṃ gaṇhi| te ca brahmāno keci sotāpattiphale, keci sakadāgāmiphale, keci anāgāmiphale, keci arahatte ca patiṭṭhahiṃsu| tena vuttaṃ <hi rend="bold">‘‘saccāni pakāsento satthā dhammaṃ desesī’’</hi>tiādi| <hi rend="bold">acchariyajātā</hi>ti sañjātacchariyā| <hi rend="bold">samūlaṃ bhava</hi>nti taṇhāvijjāhi samūlaṃ bhavaṃ|</p>

<p rend="bodytext" n="505"><hi rend="paranum">505</hi><hi rend="dot">.</hi> <hi rend="bold">mama</hi> <pb ed="V" n="2.0297"/> <hi rend="bold">vasaṃ ativattitānī</hi>ti sabbaso kāmadhātusamatikkamanapaṭipadāya mayhaṃ visayaṃ atikkamitāni| kathaṃ panāyaṃ tesaṃ ariyabhūmisamokkamanaṃ jānātīti? nayaggāhato – ‘‘samaṇo gotamo dhammaṃ desento saṃsāre ādīnavaṃ, nibbāne ca ānisaṃsaṃ pakāsento veneyyajanaṃ nibbānaṃ diṭṭhameva karoti, tassa desanā avañjhā amoghā indena vissaṭṭhavajirasadisā, tassa ca āṇāya ṭhitā saṃsāre na dissantevā’’ti nayaggāhena anumānena jānāti| <hi rend="bold">sace tvaṃ evaṃ anubuddho</hi>ti yathā tvaṃ paresaṃ saccābhisambodhaṃ vadati, evaṃ tvaṃ attano anurūpato sayambhuñāṇena buddho dhammaṃ paṭivijjhitvā ṭhito| <hi rend="bold">taṃ dhammaṃ mā upanayasī</hi>ti tayā paṭividdhadhammaṃ mā sāvakapaṭivedhaṃ pāpesi| <hi rend="bold">ida</hi>nti idaṃ anantaraṃ vuttaṃ brahmaloke patiṭṭhānaṃyeva sandhāya māro vadati, te dassento <hi rend="bold">‘‘anuppanne hī’’</hi>tiādimāha| apāyapatiṭṭhānaṃ pana ājīvakanigaṇṭhādipabbajjaṃ upagate titthakare, ye keci vā pabbajitvā micchāpaṭipanne jane sandhāya vadati| <hi rend="bold">anuppanne</hi>ti asañjāte, appatteti attho| <hi rend="bold">anullapanatāyā</hi>ti yathā māro upari kiñci uttaraṃ lapituṃ na sakkoti, evaṃ tathā uttarabhāsanena| <hi rend="bold">nimantanavacanenā</hi>ti viññāpanavacanena| brahmaṃ seṭṭhaṃ nimantanaṃ, brahmuno vā nimantanaṃ ettha atthīti <hi rend="bold">brahmanimantanikaṃ,</hi> suttaṃ| yaṃ panettha atthato avibhattaṃ, taṃ suviññeyyameva|</p>

<p rend="centre">brahmanimantanikasuttavaṇṇanāya līnatthappakāsanā samattā|</p>

</xml>