<xml src="s0203t-m104.xml">
<sutra id="m104"/>
<p rend="subhead">4. sāmagāmasuttavaṇṇanā</p>

<p rend="bodytext" n="41"><hi rend="paranum">41</hi><hi rend="dot">.</hi> <hi rend="bold">dvedhikajātā</hi>ti <pb ed="V" n="2.0027"/> jātadvedhikā sañjātabhedā| <hi rend="bold">dvejjhajātā</hi>ti duvidhabhāvaṃ pattā| bhaṇḍanti paribhāsanti etenāti <hi rend="bold">bhaṇḍanaṃ,</hi> viruddhacittatā| <hi rend="bold">ta</hi>nti bhaṇḍanaṃ| <hi rend="bold">dhammavinaya</hi>nti pāvacanaṃ| <hi rend="bold">vitujjantā</hi> mukhasattīhi| <hi rend="bold">sahitaṃ me</hi>ti mayhaṃ vacanaṃ sahitaṃ siliṭṭhaṃ pubbāparasambandhaṃ atthayuttaṃ| tenāha <pb ed="M" n="2.0241"/> <hi rend="bold">‘‘atthasaṃhita’’</hi>nti| <hi rend="bold">adhiciṇṇa</hi>nti āciṇṇaṃ| <hi rend="bold">viparāvatta</hi>nti virodhadassanavasena parāvattitaṃ, parāvattaṃ dūsitanti attho| tenāha – <hi rend="bold">‘‘cirakālavasena…pe.… nivatta’’</hi>nti| <hi rend="bold">pariyesamāno cara,</hi> tattha tattha gantvā sikkhāhīti attho| <hi rend="bold">sace sakkosi,</hi> idānimeva mayā veṭhitadosaṃ nibbeṭhehi| <hi rend="bold">maraṇamevā</hi>ti aññamaññaghātavasena maraṇameva|</p>

<p rend="bodytext">nāṭaputtassa imeti <hi rend="bold">nāṭaputtiyā</hi>| te pana tassa sissāti āha <hi rend="bold">‘‘antevāsikesū’’</hi>ti| purimapaṭipattito paṭinivattanaṃ paṭivānaṃ, taṃ rūpaṃ sabhāvo etesanti <hi rend="bold">paṭivānarūpā</hi>| tenāha <hi rend="bold">‘‘nivattanasabhāvā’’</hi>ti| <hi rend="bold">kathanaṃ</hi> atthassa ācikkhanaṃ| <hi rend="bold">pavedanaṃ</hi> tassa hetudāharaṇāni āharitvā bodhanaṃ| na upasamāya saṃvattatīti anupasamasaṃvattanaṃ, tadeva <hi rend="bold">anupasamasaṃvattanikaṃ,</hi> tasmiṃ| samussitaṃ hutvā patiṭṭhāhetubhāvato <hi rend="bold">thūpaṃ</hi> patiṭṭhāti āha – <hi rend="bold">‘‘bhinnathūpeti bhinnapatiṭṭhe’’</hi>ti| <hi rend="bold">thūpo</hi>ti vā dhammassa niyyānabhāvo veditabbo, aññadhamme abhibhuyya samussitaṭṭhena| <hi rend="bold">so</hi> nigaṇṭhassa samaye kehici abhinnasammatopi <hi rend="bold">bhinno</hi> vinaṭṭhoyeva sabbena sabbaṃ abhāvatoti bhinnathūpo| so eva niyyānabhāvo vaṭṭadukkhato muccitukāmānaṃ paṭisaraṇaṃ, taṃ ettha natthīti appaṭisaraṇo, tasmiṃ <hi rend="bold">bhinnathūpe appaṭisaraṇe</hi>ti evamettha attho veditabbo|</p>

<p rend="bodytext"><hi rend="bold">ācariyappamāṇa</hi>nti ācariyamuṭṭhi hutvā pamāṇabhūtaṃ| <hi rend="bold">nānānīhārenā</hi>ti nānākārena| ‘‘vivādo na uppajjī’’ti vatvā tassa anuppattikāraṇaṃ dassento, <hi rend="bold">‘‘satthā hi…pe.… avivādakāraṇaṃ katvāva parinibbāyī’’</hi>ti vatvā taṃ vivarituṃ <hi rend="bold">‘‘bhagavatā hī’’</hi>tiādi vuttaṃ| <hi rend="bold">patiṭṭhā ca avassayo ca,</hi> ‘‘ayaṃ dhammo ayaṃ vinayo idaṃ satthusāsana’’nti vinicchayane mahāpadesā, pañhabyākaraṇāni ca, yasmā tesu patiṭṭhāya te avassāya dhammavinayadharā ca nicchayaṃ gacchanti| tathā hi suttantamahāpadesato vinaye kenaci pucchito attho catunnaṃ pañhabyākaraṇānaṃ vasena suvinicchitarūpo, tasmā dhammavinayo idha satthu kiccaṃ kātuṃ sakkotīti āha – <hi rend="bold">‘‘tenevā’’</hi>tiādi, tasmā uḷārāya desanāya bhājananti adhippāyo|</p>

<p rend="bodytext" n="42"><hi rend="paranum">42</hi><hi rend="dot">.</hi> paṭipaviṭṭhaṃ <pb ed="V" n="2.0028"/> katvā āharitabbato, saccaṃ kāritabbato pābhataṃ mūlanti āha – <hi rend="bold">‘‘kathāpābhata’’</hi>nti, dhammakathāya mūlakāraṇanti attho| yesaṃ <pb ed="M" n="2.0242"/> vasena vivādo uppanno, teyeva adhammavādino, tesaṃ tāva so ahitāya dukkhāya saṃvattatu, tato aññesaṃ devamanussānaṃ kathanti, codanā paramparāya saṃkilesavatthubhāvatoti parihāro| tenāha – <hi rend="bold">‘‘kosambakakkhandhake viyā’’</hi>tiādi|</p>

<p rend="bodytext" n="43"><hi rend="paranum">43</hi><hi rend="dot">.</hi> <hi rend="bold">abhiññā desitā</hi>ti abhivisiṭṭhāya paññāya jānitvā bodhitā| <hi rend="bold">patissayamānarūpā</hi>ti apadissa patissayamānā garukavasena nissayamānasabhāvā| tenāha – <hi rend="bold">‘‘upanissāya viharantī’’</hi>ti, garutaraṃ nissayaṃ katvā viharantīti attho| <hi rend="bold">parivāre paññattānī</hi>ti, ‘‘ājīvahetu ājīvakāraṇā’’ti, evaṃ niddhāretvā <hi rend="bold">parivārapāḷiyaṃ</hi> (pari. 336) āsaṅkaravasena ṭhapitāni| ‘‘evañca pana, bhikkhave, imaṃ sikkhāpadaṃ uddiseyyā’’ti (pārā. 39, 42, 43) vibhaṅgapāṭhavaseneva hi tāni bhagavatā paññattāni| <hi rend="bold">tāni ṭhapetvā sesāni sabbasikkhāpadāni adhipātimokkhaṃ nāmā</hi>ti, idaṃ gobalībaddañāyena vuttanti daṭṭhabbaṃ tesampi adhipātimokkhabhāvato|</p>

<p rend="bodytext"><hi rend="bold">tatrāyaṃ nayo</hi>ti tasmiṃ suppajahanāya appamattakabhāve ayaṃ vakkhamāno| <hi rend="bold">tānī</hi>ti paṇītabhojanāni| <hi rend="bold">yo kocī</hi>ti bhikkhu vā bhikkhunī vā| <hi rend="bold">dukkaṭavatthuka</hi>nti <hi rend="bold">yaṃ kiñci</hi> dukkaṭāpattivatthukaṃ| <hi rend="bold">tenā</hi>ti suppajahanabhāvena mūlāpattivītikkamassa aṇumattatāya|</p>

<p rend="bodytext"><hi rend="bold">pubbabhāgamagga</hi>nti lokiyamaggaṃ| <hi rend="bold">tatrā</hi>ti tasmiṃ pubbabhāgamaggaṃ nissāya vivāduppāde| <hi rend="bold">obhāsañāṇa</hi>nti obhāsassa uppattihetubhūtaṃ ñāṇaṃ| tattha pana so maggasaññibhāvena maggo ca catubbidhoti sutattā, <hi rend="bold">‘‘paṭṭhamamaggo nāmā’’</hi>tiādimāha| <hi rend="bold">eva</hi>nti evaṃ asandiddhaṃ aparisaṅkitaṃ pariccattaṃ katvā kammaṭṭhānaṃ kathetuṃ na sakkoti|</p>

<p rend="bodytext"><hi rend="bold">cetiyaṃ na diṭṭha</hi>nti tassa kataṃ thūpaṃ vadati| nindiye puthujjanabhāve ṭhitaṃ pāsaṃsaṃ ariyabhāvaṃ āropetvā taṃ micchāladdhiṃ abhinivissa paggayha voharaṇato <hi rend="bold">saggopi maggopi vāritoyevā</hi>ti| vuttañhetaṃ –</p>

<p rend="gatha1">‘‘yo <pb ed="V" n="2.0029"/> nindiyaṃ pasaṃsati, taṃ vā nindati yo pasaṃsiyo|</p>

<p rend="gathalast">vicināti mukhena so kaliṃ, kalinā tena sukhaṃ na vindatī’’ti|| (su. ni. 663; saṃ. ni. 1.180-181; a. ni. 4.3; netti. 92)|</p>

<p rend="bodytext">‘‘khaṇeneva <pb ed="M" n="2.0243"/> arahattaṃ pāpuṇituṃ samatthakammaṭṭhānakathaṃ ācikkhissāmī’’ti hi iminā tattha kohaññampi dissati; itaresu pana vattabbameva natthi| <hi rend="bold">uppāṭetvā</hi>ti uddharitvā| ‘‘atha te bhikkhū’’tiādi <hi rend="bold">sesaṃ</hi> nāma| ‘‘amataṃ te paribhuñjanti, ye kāyagatāsatiṃ paribhuñjantī’’ti (a. ni. 1.600) vacanaṃ duggahitaṃ gaṇhāpetvā, <hi rend="bold">‘‘ettāvatā vo amataṃ paribhuttaṃ nāma bhavissatī’’</hi>ti āha|</p>

<p rend="bodytext" n="44"><hi rend="paranum">44</hi><hi rend="dot">.</hi> <hi rend="bold">eva</hi>nti ākāralakkhaṇametaṃ, na ākāraniyamanaṃ| tena imināva kāraṇena ca yo vivādo uppajjeyyāti vuttaṃ hoti| garusmiṃ garūti pavattaṃ cittaṃ garuvisayattā taṃsahacaritattā garu, tassa bhāvo gāravaṃ, garukaraṇaṃ, taṃ ettha natthīti <hi rend="bold">agāravo</hi>| tenāha <hi rend="bold">‘‘gāravavirahito’’</hi>ti| garussa gāravavasena patissayanaṃ patissoti vuccati nīcavuttitā, tappaṭipakkhato <hi rend="bold">appatisso</hi>ti āha – <hi rend="bold">‘‘appatissayo anīcavuttī’’</hi>ti| ettha yathāyaṃ puggalo satthari agāravo nāma hoti, taṃ dassetuṃ, <hi rend="bold">‘‘ettha panā’’</hi>tiādi vuttaṃ| tattha <hi rend="bold">tīsukālesu upaṭṭhānaṃ na yātī</hi>tiādi samudāyakittananavasesadassanaṃ, avayavato pana agāravasiddhi yathā taṃ sāmaññato sikkhāpadasamādānaṃ tabbiseso bhedo| esa nayo sesesupi|</p>

<p rend="bodytext"><hi rend="bold">sakkaccaṃ na gacchatī</hi>ti ādaravasena na gacchati| <hi rend="bold">saṅghe katoyeva hoti</hi> saṅghapariyāpannattā tassa, yathā saṅghaṃ uddissa dinnaṃ ekena bhikkhunā paṭiggahitaṃ saṅghassa dinnameva hoti| <hi rend="bold">aparipūrayamānova</hi> sikkhāya agāravo| tenāha bhagavā – <hi rend="bold">‘‘sikkhāya na paripūrakārī’’</hi>ti (ma. ni. 2.135)| attano parisāya uppannaṃ vivādamūlaṃ visesato attanā vūpasametabbato attano ca anatthāvahato <hi rend="bold">‘‘ajjhatta’’</hi>ntveva vuttaṃ| esa nayo <hi rend="bold">bahiddhā</hi>ti etthāpi|</p>

<p rend="bodytext" n="46"><hi rend="paranum">46</hi><hi rend="dot">.</hi> <hi rend="bold">chaṭhānānī</hi>ti chamūlāni| yathā samanavasena samathānaṃ vivādādīsu adhikattubhāvo, evaṃ vivādādīnaṃ tehi adhikattabbatāpīti āha – <hi rend="bold">‘‘vūpasamanatthāya…pe.… adhikaraṇānī’’</hi>ti| tena adhikaraṇasaddassa kammatthataṃ āha| samathā vā samanavasena adhikarīyanti etthāti <hi rend="bold">adhikaraṇāni,</hi> vivādādayo|</p>

<p rend="bodytext">vivādo <pb ed="V" n="2.0030"/><pb ed="M" n="2.0244"/> uppannamattova hutvā parato kakkhaḷatthāya saṃvattanato yaṃ vatthuṃ nissāya paṭhamaṃ uppanno vivādānusārena mūlakaṃ viya anubandharogo tameva tadaññaṃ vā vatthuṃ katvā pavaḍḍhanto vivādādhikaraṇaṃ patvā upari vaḍḍhati nāma, anuvādāpattikiccādhikaraṇaṃ patvā vivādassa ca vaḍḍhanaṃ pākaṭameva| tena vuttaṃ – <hi rend="bold">‘‘cattāri adhikaraṇāni patvā upari vaḍḍhanto so vivādo’’</hi>ti| <hi rend="bold">uppannānaṃ uppannāna</hi>nti (dī. ni. ṭī. 3.331) uṭṭhitānaṃ uṭṭhitānaṃ| <hi rend="bold">samathattha</hi>nti samanatthaṃ|</p>

<p rend="bodytext"><hi rend="bold">aṭṭhārasahi vatthūhī</hi>ti lakkhaṇavacanametaṃ yathā ‘‘yadi me byādhī dāheyyuṃ| dātabbamidamosadha’’nti (saṃ. ni. ṭī. 2.3.39-42; kaṅkhā. abhi. ṭī. adhikaraṇasamathavaṇṇanā), tasmā tesu aññatarena vivadantā, ‘‘aṭṭhārasahi vatthūhi vivadantī’’ti vuccanti| <hi rend="bold">upavadanā</hi>ti akkoso| <hi rend="bold">codanā</hi>ti anuyogo|</p>

<p rend="bodytext">adhikaraṇassa sammukhāva vinayanato <hi rend="bold">sammukhāvinayo</hi>| sannipatitaparisāya dhammavādīnaṃ yebhuyyatāya yebhuyyasikakammassa karaṇaṃ <hi rend="bold">yebhuyyasikā| kārakasaṅghassa sāmaggivasena sammukhībhāvo,</hi> na yathā tathā kārakapuggalānaṃ sammukhatāmattaṃ| <hi rend="bold">bhūtatā</hi>ti tacchatā| saccapariyāyo hi idha dhamma-saddo ‘‘dhammavādī’’tiādīsu (dī. ni. 1.9) viya| vineti etenāti vinayo, tassa tassa adhikaraṇassa vūpasamāya bhagavatā vuttavidhi, tassa vinayassa sammukhatā <hi rend="bold">vinayasammukhatā</hi>| vivādavatthusaṅkhāte atthe paccatthikā atthapaccatthikā, tesaṃ <hi rend="bold">atthapaccatthikānaṃ| saṅghasammukhatā parihāyati</hi> sammatapuggaleheva vūpasamanato|</p>

<p rend="bodytext"><hi rend="bold">na</hi>nti vivādādhikaraṇaṃ| ‘‘na chandāgatiṃ gacchatī’’tiādinā (pari. 383) vuttaṃ <hi rend="bold">pañcaṅgasamannāgataṃ</hi>| guḷhakādīsu alajjussannāya parisāya guḷhako <hi rend="bold">salākaggāho</hi> kātabbo; lajjussannāya <hi rend="bold">vivaṭako,</hi> bālussannāya <hi rend="bold">sakaṇṇajappako</hi>| yassā kiriyāya dhammavādino bahutarā, sā yebhuyyasikāti āha – <hi rend="bold">‘‘dhammavādīnaṃ yebhuyyatāyā’’</hi>tiādi|</p>

<p rend="bodytext"><hi rend="bold">evaṃ vinicchita</hi>nti āpattiṃ dassetvā ropanavasena vinicchitaṃ, paṭikammaṃ pana āpattādhikaraṇasamathe parato āgamissati| na samaṇasāruppaṃ <hi rend="bold">assāmaṇakaṃ,</hi> samaṇehi akātabbaṃ, tasmiṃ| <hi rend="bold">ajjhācāre</hi> vītikkamesati| <hi rend="bold">paṭicarato</hi>ti <pb ed="M" n="2.0245"/> paṭicchādentassa| pāpussannatāya pāpiyo, puggalo, tassa kātabbakammaṃ <hi rend="bold">tassapāpiyasikaṃ</hi>|</p>

<p rend="bodytext"><hi rend="bold">sammukhāvinayeneva vūpasamo natthi</hi> paṭiññāya, tathārūpāya khantiyā vā vinā avūpasamanato<pb ed="V" n="2.0031"/>| <hi rend="bold">etthā</hi>ti āpattidesanāyaṃ| paṭiññāte āpannabhāvādike karaṇakiriyā, ‘‘āyatiṃ saṃvareyyāsī’’ti, parivāsadānādivasena ca pavattaṃ vacīkammaṃ <hi rend="bold">paṭiññātakaraṇaṃ</hi>|</p>

<p rend="bodytext"><hi rend="bold">yathānurūpa</hi>nti ‘‘dvīhi catūhi tihi ekenā’’ti evaṃ vuttanayena yathānurūpaṃ| <hi rend="bold">etthā</hi>ti imasmiṃ sutte, etasmiṃ vā samathavicāre| <hi rend="bold">vinicchayanayo</hi>ti vinicchaye nayamattaṃ| tenāha <hi rend="bold">‘‘vitthāro panā’’</hi>tiādi|</p>

<p rend="bodytext" n="47"><hi rend="paranum">47</hi><hi rend="dot">.</hi> <hi rend="bold">saṅkhepatova vutto,</hi> na samathakkhandhake viya vitthārato| <hi rend="bold">tathā</hi>ti iminā ‘‘dhammā’’ti padaṃ ākaḍḍhati, ettha <hi rend="bold">iti</hi>-saddo ādiattho, evamādinā iminā pakārenāti vāti vuttaṃ hoti| bodhipakkhiyadhammānaṃ ekantānavajjabhāvato natthi adhammabhāvo, bhagavato desitākāraṃ hāpetvā vaḍḍhetvā vā kathanaṃ yathādhammaṃ akatanti katvā adhammabhāvoti dassento āha – <hi rend="bold">‘‘tayo satipaṭṭhānā’’</hi>tiādi|</p>

<p rend="bodytext"><hi rend="bold">niyyānika</hi>nti sapāṭihīraṃ appaṭivānaṃ hutvā pavattati| <hi rend="bold">tathevā</hi>ti iminā ‘‘evaṃ amhāka’’ntiādinā vuttamatthaṃ ākaḍḍhati| <hi rend="bold">bhūtena…pe.… kātabbakammaṃ dhammo nāma</hi> yathādhammaṃ karaṇato, vuttavipariyāyato ito paraṃ <hi rend="bold">adhammo| ayaṃ vinayo nāma</hi> rāgādīnaṃ saṃvaraṇato pahānato paṭisaṅkhānato ca| <hi rend="bold">ayaṃ avinayo nāma</hi> rāgādīnaṃ avinayanato| <hi rend="bold">ayaṃ vinayo nāma</hi> yathāvinayakaraṇato, vuttavipariyāyena itaro <hi rend="bold">avinayo</hi>| vatthusampattiādinā eva sabbesaṃ vinayakammānaṃ akuppatāti āha – <hi rend="bold">‘‘vatthusampatti…pe.… ayaṃ vinayo nāmā’’</hi>ti, tappaṭipakkhato avinayo veditabbo| tenāha <hi rend="bold">‘‘vatthuvipattī’’</hi>tiādi|</p>

<p rend="bodytext">sammāpaṭipattiyā nayanaṭṭhena yathāvutto dhammo eva netti, tato eva sattassa viya rajju asithilapavattihetutāya <hi rend="bold">dhammarajjū</hi>ti attho vutto| suttantapariyāyena tāva dasa kusalakammapathā dhammoti evaṃ vuttā| sā eva vā hotu dhammanetti, yo idha imissā vaṇṇanāya, ‘‘chattiṃsa bodhipakkhiyadhammā’’tiādinā dhammena ca vinayena ca vutto, so eva <pb ed="M" n="2.0246"/> vā dhammanetti hotūti ānetvā yojanā| <hi rend="bold">tāya dhammanettiyā sameti</hi> tāya yathāvuttāya dhammanettiyā saṃsandati, ekalakkhaṇameva hotīti attho| evaṃ vivādavatthubhūto dhammo ce ‘‘dhammo’’ti, adhammo ce ‘‘adhammo’’ti, vinayo ce ‘‘vinayo’’ti, avinayo ce ‘‘avinayo’’ti nicchinantena <hi rend="bold">ekaccānaṃ vivādādhikaraṇameva dassitaṃ</hi> tassa vūpasamadhammānaṃ apariyosāpitattā|</p>

<p rend="bodytext" n="48"><hi rend="paranum">48</hi><hi rend="dot">.</hi> <hi rend="bold">taṃ paneta</hi>nti <pb ed="V" n="2.0032"/> vivādādhikaraṇaṃ paccāmasati| <hi rend="bold">vāre</hi> atthasaṃvaṇṇanāvasena <hi rend="bold">pattepi| dvīhī</hi>ti yasmiṃ āvāse vivādādhikaraṇaṃ uppannaṃ, tattha vāsīhi <hi rend="bold">dvīhipi</hi> bhikkhūhi <hi rend="bold">atirekatarā</hi>|</p>

<p rend="bodytext" n="49"><hi rend="paranum">49</hi><hi rend="dot">.</hi> <hi rend="bold">khandhasāmanta</hi>nti āpattikkhandhabhāvena samīpaṃ| <hi rend="bold">āpattisāmantaṃ nāma</hi> pubbabhāgā āpajjitabbāpatti| methunarāgavasena kāyasaṃsagge dukkaṭassa vatthūti āha – <hi rend="bold">‘‘paṭhamapārājikassa pubbabhāge dukkaṭa’’</hi>nti| <hi rend="bold">sesānaṃ</hi> tiṇṇaṃ pārājikānaṃ pubbabhāge thullaccayameva|</p>

<p rend="bodytext" n="50"><hi rend="paranum">50</hi><hi rend="dot">.</hi> <hi rend="bold">parikkamitvā</hi> upakkamitvā| <hi rend="bold">āpattādhikaraṇaṃ dassitaṃ</hi> tattheva visesato paṭiññāya kāretabbatāya icchitabbattā|</p>

<p rend="bodytext" n="52"><hi rend="paranum">52</hi><hi rend="dot">.</hi> <hi rend="bold">kammassa vatthu dassitaṃ</hi> na samathoti adhippāyo| nanu cāyaṃ samathādhikāroti? saccaṃ, samathassa pana kāraṇe dassite samatho dassitova hotīti dassetuṃ <hi rend="bold">‘‘evarūpassa hī’’</hi>tiādi vuttaṃ|</p>

<p rend="bodytext" n="53"><hi rend="paranum">53</hi><hi rend="dot">.</hi> <hi rend="bold">idaṃ kamma</hi>nti ‘‘idaṃ amhākaṃ bhaṇḍanajātāna’’ntiādinā vuttakammaṃ| <hi rend="bold">tiṇavatthārakasadisattā</hi>ti taṃsadisatāya tabbohāroti dasseti yathā – ‘‘esa brahmadatto’’ti| <hi rend="bold">ākāramattameva</hi> tiṇavatthārakakammaṃ nāma, na pana tassa sabbaso karaṇavidhānaṃ| tenāha <hi rend="bold">‘‘khandhake’’</hi>tiādi| <hi rend="bold">gihīnaṃ hīnena khuṃsanavambhanaṃ</hi> yathā ‘‘tilasaṃguḷikā natthī’’ti| <hi rend="bold">dhammikapaṭissavesu</hi> visaṃvādanavasena <hi rend="bold">āpannā āpatti| assā</hi>ti kiccādhikaraṇassa| <hi rend="bold">sammukhāvinayeneva vūpasamo</hi> saṅghasammukhatādināva vūpasamanato|</p>

<p rend="bodytext" n="54"><hi rend="paranum">54</hi><hi rend="dot">.</hi> sotāpattiphalasacchikiriyavacanato <hi rend="bold">kosambiyasutte</hi> (ma. ni. 1.492) <hi rend="bold">sotāpattimaggasammādiṭṭhi kathitā,</hi> idha pana ‘‘diṭṭhisāmaññagato viharati’’cceva <pb ed="M" n="2.0247"/> vuttattā, <hi rend="bold">‘‘imasmiṃ sutte sotāpattiphalasammādiṭṭhi vuttāti veditabbā’’</hi>ti vuttaṃ| pāpakammassa appatā mahantatā sāvajjabhāvassa mudutikkhabhāvena veditabbāti āha <hi rend="bold">‘‘aṇunti appasāvajjaṃ| thūlanti mahāsāvajja’’</hi>nti| sesaṃ suviññeyyameva|</p>

<p rend="centre">sāmagāmasuttavaṇṇanāya līnatthappakāsanā samattā|</p>

</xml>