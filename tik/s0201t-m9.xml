<xml src="s0201t-m9.xml">

<p rend="subhead"><pgroup id="m9"/><readunit id="m9">9. sammādiṭṭhisuttavaṇṇanā</readunit></p>

<p rend="bodytext" n="89"><hi rend="paranum">89</hi><hi rend="dot">.</hi> <hi rend="bold">kathetukamyatāpucchā</hi> <pb ed="V" n="1.0264"/> <hi rend="bold">evā</hi>ti avadhāraṇena itarā catasso pucchā nivatteti itarāsaṃ asambhavato, tattha yathāpucchitassa atthassa vissajjanato ca ‘‘ayaṃ sammādiṭṭhī’’ti yāthāvato ajānantāpi puthujjanā bāhirakatāpasādayo attano samānasīle ṭhitaṃ <hi rend="bold">sammādiṭṭhīti vadanti</hi>| <hi rend="bold">anussavādivasenāpī</hi>ti anussavākāraparivitakkadiṭṭhinijjhānakkhantivasenapi| yathāsamaṅgitākārassa atthassa evametanti nijjhānakkhamāpanato ekantato yāthāvaggāho hotīti āha <hi rend="bold">‘‘attapaccakkhenapī’’</hi>ti, yāthāvato lakkhaṇassa paṭividdhattā attano paccakkhabhāvenāti attho| <hi rend="bold">bahunnaṃ vacanaṃ upādāyā</hi>ti iminā sāsane loke ca niruḷhatāya ayaṃ āmeḍitapayogoti sāsanassa niruḷhatāya ca sampasādaṃ upādāyapi tadubhayiko āmeḍitapayogo daṭṭhabbo| <hi rend="bold">attha</hi>nti vacanatthaṃ| <hi rend="bold">lakkhaṇa</hi>nti sabhāvaṃ| <hi rend="bold">upādāyā</hi>ti gahetvā| <hi rend="bold">sobhanāyā</hi>ti sundarāya| <hi rend="bold">pasatthāyā</hi>ti pasaṃsāya| tesu purimena dhammānaṃ yathāsabhāvāvabodhasaṅkhātaṃ sammādiṭṭhisabhāvaṃ dasseti| tena hi sā sabbadhamme abhibhavitvā sobhati| dutiyena sampayuttadhammesu pariṇāyikabhāvaṃ| tena hi sā sampayuttadhamme ñāṇamaye viya taṃsamaṅginañca puggalaṃ ñāṇapiṇḍaṃ viya karoti, tassa ‘‘paṇḍito nipuṇo cheko viññū vibhāvī’’tiādinā disāsu pasaṃsā pattharati|</p>

<p rend="bodytext"><hi rend="bold">kammassakatāñāṇa</hi>nti <pb ed="M" n="1.0297"/> kammaṃ sako etassāti kammassako, tassa bhāvo kammassakatā, tattha ñāṇaṃ ‘‘idaṃ kammaṃ sattānaṃ sakaṃ, idaṃ no saka’’nti evaṃ jānanañāṇaṃ| <hi rend="bold">saccānulomikañāṇa</hi>nti ariyasaccānaṃ paṭivedhassa anulomato saccānulomikaṃ ñāṇaṃ, vipassanāñāṇaṃ| <hi rend="bold">no saccānulomikāyā</hi>ti bāhirako saccānulomikāya sammādiṭṭhiyā no sammādiṭṭhi sabbena sabbaṃ tassa abhāvato| tattha kāraṇamāha <hi rend="bold">‘‘attadiṭṭhiparāmāsakattā’’</hi>ti| kammassa katādiṭṭhi pana bāhirakassa attadiṭṭhiṃ anurujjhantī pavattati ‘‘atthi dinna’’ntiādinayappavattito| <hi rend="bold">sāsaniko dvīhipī</hi>ti sāsaniko puthujjano kammassakatāñāṇādīhi dvīhipi sammādiṭṭhi| okkantasammattaniyāmattā <hi rend="bold">‘‘sekkho niyatāyā’’</hi>ti vuttaṃ| asekkhāya sammādiṭṭhiyā sammādiṭṭhīti ānetvā sambandhitabbaṃ| tīsupi puggalesu sekkho idha sammādiṭṭhīti adhippetoti dassento <hi rend="bold">‘‘niyatāya niyyānikāyā’’</hi>tiādimāha|</p>

<p rend="bodytext">idāni <pb ed="V" n="1.0265"/> yathāvuttamatthaṃ pāḷiyā vibhāvetuṃ <hi rend="bold">‘‘tenevāhā’’</hi>tiādi vuttaṃ| <hi rend="bold">antadvaya</hi>nti ‘‘sassataṃ, ucchedaṃ, kāmasukhaṃ, attakilamatha’’nti etaṃ antadvayaṃ| līnuddhaccapatiṭṭhānāyūhanantadvayassa anupagamanaṃ atthasiddhameva| <hi rend="bold">ujubhāvenā</hi>ti ujusabhāvena maggena, majjhimāya paṭipattiyāti attho| dhamme pasādaggahaṇena satthari saṅghe ca pasādopi gahitoyeva hotīti <hi rend="bold">‘‘dhamme’’</hi>icceva vutto tadavinābhāvato| yasmā esa niyatāya sammādiṭṭhiyā samannāgato sammādiṭṭhīti adhippeto, tañca vaṭṭato niyyānaṃ vivaṭṭādhigamena hotīti āha <hi rend="bold">‘‘āgato imaṃ saddhamma’’</hi>nti| nibbānañhi santo sadā vijjamāno dhammoti katvā saddhammoti imaṃ phalehi asādhāraṇena pariyāyena vattabbataṃ labhati| tayidamassa āgamaṃ sacchikiriyābhisamayo, so ca pahānābhisamayādīhi saheva idha ijjhatīti dassento <hi rend="bold">‘‘sabbadiṭṭhigahanānī’’</hi>tiādimāha| tattha <hi rend="bold">sabbadiṭṭhigahanāni vinibbeṭhento sabbakilese pajahanto</hi>ti padadvayena pana pahānābhisamayamāha, <hi rend="bold">jātisaṃsārā nikkhamanto</hi>ti iminā pariññābhisamayaṃ| samatikkamattho hi pariññattho| <hi rend="bold">paṭipattiṃ pariniṭṭhapento</hi>ti iminā bhāvanābhisamayanti daṭṭhabbaṃ|</p>

<p rend="bodytext"><hi rend="bold">kālaparicchedavacana</hi>nti paricchijjatīti paricchedo, kālo eva paricchedo kālaparicchedo, yo so akusalapajānanādinā paricchinno <pb ed="M" n="1.0298"/> maggavuṭṭhānakālo maggakkhaṇo, tassa vacananti attho| tenāha <hi rend="bold">‘‘yasmiṃ kāle’’</hi>ti| <hi rend="bold">akusalañcā</hi>ti <hi rend="bold">ca</hi>-saddo samuccayattho| tena vakkhamānaṃ akusalamūlādiṃ samuccinoti| <hi rend="bold">dasākusalakammapatha</hi>nti kutoyaṃ viseso, yāvatā aniddhāritavisesaṃ akusalaṃ gahitanti? na sāmaññajotanāya visese avaṭṭhānato| kiṃ vā imāya yutticintāya, yasmā paṭhamavārena uddesavasena desitassa atthassa vitthāradesanā dutiyavāro| tenevāha <hi rend="bold">‘‘katamaṃ panāvuso’’</hi>tiādi| yasmā lokuttarā sammādiṭṭhi idha adhippetā, tasmā nirodhārammaṇāya pajānanāya maggapaññāya kiccavasena sammohato ‘‘idaṃ dukkha’’nti dasakusalakammapathaṃ paṭivijjhanto <hi rend="bold">‘‘akusalaṃ pajānātī’’</hi>ti vuccatīti attho| <hi rend="bold">tassā</hi>ti akusalakammapathasaṅkhātassa dukkhassa| <hi rend="bold">teneva pakārenā</hi>ti ‘‘nirodhārammaṇāya pajānanāya kiccavasenā’’ti vuttappakārena|</p>

<p rend="bodytext"><hi rend="bold">kusala</hi>nti etthāyaṃ vacanattho – kucchite pāpadhamme salayati calayati kampetīti <hi rend="bold">kusalaṃ,</hi> kucchitena vā ākārena sayantīti kusā, pāpakā dhammā| te kuse lunāti chindatīti <hi rend="bold">kusalaṃ</hi>| kucchitānaṃ vā sānato tanukaraṇato ñāṇaṃ kusaṃ nāma, tena lātabbaṃ gahetabbaṃ pavattetabbanti <hi rend="bold">kusalaṃ</hi>| yathā vā kuso ubhayabhāgagataṃ hatthapadesaṃ lunāti, evamidaṃ uppannānuppannavasena ubhayabhāgagataṃ saṃkilesapakkhaṃ lunāti chindati, tasmā kuso viya lunātīti <pb ed="V" n="1.0266"/> <hi rend="bold">kusalaṃ</hi>| kucchitānaṃ vā sāvajjadhammānaṃ salanato saṃvaraṇato <hi rend="bold">kusalaṃ</hi>| kusaladhammavasena hi akusalā manacchaṭṭhesu dvāresu appavattiyā saṃvutā honti| kucchite vā pāpadhamme salayati gameti apanetīti <hi rend="bold">kusalaṃ</hi>| kucchitānaṃ vā pāṇātipātādīnaṃ sānato nisānato tejanato kusā, dosalobhādayo| sādīnavavasena cetanāya tikkhabhāvappattiyā pāṇātipātādīnaṃ mahāsāvajjatā| te kuse lunāti chindatīti <hi rend="bold">kusalaṃ</hi>| kucchitānaṃ vā sānato antakaraṇato vināsanato kusāni, puññakiriyavasena pavattāni saddhādīni indriyāni| tehi lātabbaṃ pavattetabbanti <hi rend="bold">kusalaṃ</hi>| ‘‘ku’’iti vā bhūmi vuccati, adhiṭṭhānabhāvena taṃsadisassa attano nissayabhūtassa rūpārūpapabandhassa sampati āyatiñca anudahena vināsanato kuṃ sasantīti kusā, rāgādayo| te viya attano <pb ed="M" n="1.0299"/> nissayassa lavanato chindanato <hi rend="bold">kusalaṃ</hi>| payogasampāditā hi kusaladhammā accantameva rūpārūpadhamme appavattikaraṇena samucchindanti| kusalassa mūlanti <hi rend="bold">kusalamūlaṃ,</hi> suppatiṭṭhitabhāvasādhanena kusalassa patiṭṭhā nidānanti attho| <hi rend="bold">akusalamūla</hi>nti etthāpi eseva nayo|</p>

<p rend="bodytext"><hi rend="bold">akusala</hi>nti pana na kusalaṃ akusalaṃ, kusaladhammānaṃ paṭipakkhavasena akusalanti padassa attho veditabbo| evañhi ārogyānavajjasukhavipākakosallasambhūtaṭṭhena kusalaṃ vuccatīti| yathā yaṃ dhammajātaṃ na arogaṃ na avajjaṃ na sukhavipākaṃ na ca kosallasambhūtaṃ, taṃ akusalanti ayamattho dassito hoti| evaṃ yaṃ na kucchitānaṃ salanasabhāvaṃ, na kusena, kusehi vā pavattetabbaṃ, na ca kuso viya lavanakaṃ, taṃ akusalaṃ nāmāti ayampi attho dassitoti veditabbo| <hi rend="bold">vatthupajānanā</hi>ti dukkhādivatthuno pajānanā paṭivedho| tathā bujjhanakapuggalānaṃ ajjhāsayavasena desanā pavattāti āha <hi rend="bold">‘‘akusalādipajānanenāpī’’</hi>ti| teneva ca saṃkhittena desanā pavattā| bhāvanāmanasikāro pana ‘‘sabbaṃ bhikkhave abhiññeyya’’nti (saṃ. ni. 4.46; paṭi. ma. 1.3) vacanato anavasesato rūpārūpadhammānaṃ pariggahavaseneva pavattati| tenāha <hi rend="bold">‘‘desanāyevā’’</hi>tiādi| tattha <hi rend="bold">manasikārapaṭivedho</hi>ti pubbabhāge pavattavipassanāmanasikāro ariyamaggapaṭivedho ca| kassaci akopanato vitthāravaseneva vuttaṃ vipassanaṃ anuyuñjantā maggaṃ paṭivijjhantāpi vitthāranayeneva paṭivijjhantīti attho visuddhikkamassa abhāvato|</p>

<p rend="bodytext"><hi rend="bold">bhikkhū</hi>ti mahāvihāre dhammasaṅgītivasena pañcanikāyamaṇḍale nisinnabhikkhū| <hi rend="bold">thero</hi>ti tattha saṅghattheroti vadanti| vatthasuttavaṇṇanāyaṃ vuttanayena pana mahāsaṅgharakkhitattherassa antevāsikabhikkhū <pb ed="V" n="1.0267"/> sandhāya <hi rend="bold">‘‘āhaṃsū’’</hi>ti vuttaṃ| <hi rend="bold">thero</hi>ti pana mahāsaṅgharakkhitatthero| so hi imasmiṃ majjhimanikāye taṃ taṃ vinicchayaṃ kathesi| <hi rend="bold">rāsito</hi>ti piṇḍato, ekajjhanti attho|</p>

<p rend="subhead">akusalakammapathavaṇṇanā</p>

<p rend="bodytext"><hi rend="bold">akosallappavattiyā</hi>ti kosallapaṭipakkhato akosallaṃ vuccati aññāṇaṃ, tato pavattanato, akosallasambhūtattāti attho| ñāṇapaṭipakkho <pb ed="M" n="1.0300"/> aññāṇaṃ mittapaṭipakkho amitto viya kusalapaṭipakkho akusalaṃ kusalena pahātabbattā, na pana kusalānaṃ pahāyatattā| kusalameva hi payogasampāditaṃ akusalaṃ pajahati| saha avajjehi lobhādīhi vattatīti <hi rend="bold">sāvajjaṃ</hi>| dukkho aniṭṭho catukkhandha-saṅkhāto vipāko etassāti <hi rend="bold">dukkhavipākaṃ</hi>| tattha sāvajjavacanena akusalānaṃ pavattidukkhataṃ dasseti, dukkhavipākavacanena vipākadukkhataṃ| purimañhi pavattisambhavavasena akusalassa lakkhaṇavacanaṃ, pacchimaṃ tālantare vipākuppādanasamatthatāvasena| tathā purimena akusalassa avisuddhasabhāvataṃ dasseti, pacchimena avisuddhavipākataṃ| purimena akusalaṃ kusalasabhāvato nivatteti, pacchimena abyākatasabhāvato savipākattadīpakattā pacchimassa| purimena vā avajjavantatādassanato kiccaṭṭhena rasena anatthajananarasataṃ dasseti, pacchimena sampattiatthena aniṭṭhavipākarasataṃ| purimena ca upaṭṭhānākāraṭṭhena paccupaṭṭhānena saṃkilesapaccupaṭṭhānataṃ, pacchimena phalaṭṭhena dukkhavipākapaccupaṭṭhānataṃ| purimena ca ayonisomanasikāraṃ akusalassa padaṭṭhānaṃ pakāseti| tato hi taṃ sāvajjaṃ jātaṃ, pacchimena akusalassa aññesaṃ padaṭṭhānabhāvaṃ vibhāveti| tañhi dukkhavipākassa kāraṇanti| <hi rend="bold">saṃkiliṭṭha</hi>nti saṃkilesehi samannāgataṃ, dasahi kilesavatthūhi vibādhitaṃ, upatāpitaṃ vā tehi vidūsitaṃ malīnakatañcāti attho| idañcassa dukkhavipākatañcāti atthe idañca dukkhavipākataṃ apaccakkhatāya asaddahantānaṃ paccakkhato ādīnavadassanena saṃvejanatthaṃ vuttaṃ| <hi rend="bold">sādhāraṇā</hi> sabbassapi akusalassa|</p>

<p rend="bodytext">saraseneva (dha. sa. mūlaṭī. 1) patanasabhāvassa antarā eva atīva pātanaṃ <hi rend="bold">atipāto,</hi> saṇikaṃ patituṃ adatvā sīghaṃ pātananti attho| atikkammavā satthādīhi abhibhavitvā pātanaṃ <hi rend="bold">atipāto</hi>| payogavatthumahantatādīhi <hi rend="bold">mahāsāvajjatā</hi> tehi paccayehi uppajjamānāya cetanāya balavabhāvato| ekassa hi payogassa sahasā nipphādanavasena sakiccasādhikāya bahukkhattuṃ pavattajavanehi laddhāsevanāya ca sanniṭṭhāpakacetanāya vasena payogassa mahantabhāvo| satipi kadāci khuddake ceva mahante ca pāṇe payogassa samabhāve mahantaṃ <pb ed="V" n="1.0268"/> hanantassa cetanā tibbākārā uppajjatīti vatthussa mahantabhāvo| iti ubhayampetaṃ cetanāya <pb ed="M" n="1.0301"/> balavabhāveneva hotīti| yathāvuttapaccayapariyāyepi taṃtaṃpaccayehi cetanāya balavatāya eva mahāsāvajjabhāvo veditabbo| payogavatthuādipaccayānañhi amahattepi hantabbassa guṇavantatāya mahāsāvajjatā, tabbipariyāyena appasāvajjatā ca vatthussa mahattāmahattesu viya daṭṭhabbā| kilesānaṃ upakkamānaṃ dvinnañca mudutāya tibbatāya ca appasāvajjatā mahāsāvajjatāpi yojetabbā| pāṇo pāṇasaññitā vadhakacittañca pubbabhāgiyāpi honti, upakkamo vadhakacetanāsamuṭṭhāpito| pañca sambhārā hi pāṇātipātacetanāti sā pañcasambhāravinimuttā daṭṭhabbā| ayañca vicāro adinnādānādīsupi yathārahaṃ vattabbo| vijjhanapaharaṇādivasena sahatthenanibbatto <hi rend="bold">sāhatthiko,</hi> āṇāpanavasena pavatto <hi rend="bold">āṇattiko,</hi> ususattiyantapāsāṇādinissajjanavasena pavatto <hi rend="bold">nissaggiyo,</hi> aduhalasajjanādivasena pavatto <hi rend="bold">thāvaro,</hi> āthabbaṇikādīnaṃ viya mantaparijappanavasena pavatto <hi rend="bold">vijjāmayo,</hi> kammavipākajiddhimayo <hi rend="bold">iddhimayo</hi> dāṭhākoṭanādīni viya|</p>

<p rend="bodytext">yadi ‘‘mama ida’’nti parena pariggahitaṃ adinnaṃ, uttānaseyyakadārakasantake kathaṃ tassa pariggahasaññāya eva abhāvatoti āha <hi rend="bold">‘‘yattha paro’’</hi>tiādi| paro nāma viññū vā aviññū vā atthi tassa vatthussa sāmiko| aviññūpi hi viññukāle yathākāmaṃ karonto <hi rend="bold">adaṇḍāraho</hi>ti| mantaparijappanena parasantakaharaṇaṃ vijjāmayo, vinā mantena parasantakassa kāyavacīpayogehi parikaḍḍhanaṃ tādiseniddhivasena iddhimayo payogoti adinnādāne <hi rend="bold">cha payogā</hi> <hi rend="bold">sāhatthikādayo</hi> vuttā| <hi rend="bold">yathānurūpa</hi>nti ettha sāhatthiko tāva pañcannampi avahārānaṃ vasena pavattati, tathā āṇattiyo nissaggiyo ca| thāvaro theyyāvahārapasayhāvahārapaṭicchannāvahāravasena| tathā sesāpīti daṭṭhabbaṃ|</p>

<p rend="bodytext"><hi rend="bold">methunasamācāresū</hi>ti sadārāsantosa-paradāragamanavasena duvidhesu methunasamācāresu| ayamevahi bhedo idhādhippeto| <hi rend="bold">gottarakkhitā</hi> sagottehi rakkhitā| <hi rend="bold">dhammarakkhitā</hi> sahadhammikehi rakkhitā| <hi rend="bold">sārakkhā</hi> sasāmikā| yassā gamane raññā daṇḍo ṭhapito, sā <hi rend="bold">saparidaṇḍā</hi>| bhariyabhāvatthaṃ dhanena kītā <hi rend="bold">dhanakkītā</hi>| chandena vasantī <hi rend="bold">chandavāsinī</hi>| bhogatthaṃ vasantī bhogavāsinī| paṭatthaṃ vasantī <hi rend="bold">paṭavāsinī</hi>| udakapattaṃ āmasitvā gahitā <hi rend="bold">odapattakinī</hi>| cumbaṭakaṃ apanetvā gahitā <pb ed="M" n="1.0302"/> <hi rend="bold">obhaṭacumbaṭā</hi>| karamarānītā <hi rend="bold">dhajāhatā</hi>| taṅkhaṇikā <hi rend="bold">muhuttikā</hi>| abhibhavitvā vītikkame micchācāro mahāsāvajjo, na tathā dvinnaṃ samānachandatāya| abhibhavitvā vītikkamane satipi maggenamaggapaṭipattiadhivāsane purimuppannasevanābhisandhipayogābhāvato micchācāro <pb ed="V" n="1.0269"/> na hoti abhibhuyyamānassāti vadanti| sevanācitte sati payogābhāvo appamāṇaṃ yebhuyyena itthiyā sevanāpayogassa abhāvato| tathā sati puretaraṃ sevanācittassa upaṭṭhānepi tassā micchācāro na siyā, tathā purisassapi sevanāpayogābhāveti, tasmā attano ruciyā pavattitassa vasena tayo, balakkārena pavattitassa vasena tayoti sabbepi aggahitaggahaṇena <hi rend="bold">cattāro sambhārā</hi>ti vuttanti veditabbaṃ|</p>

<p rend="bodytext"><hi rend="bold">atthabhañjako</hi>ti kammapathavasena vuttaṃ| kammapathakathā hesāti| <hi rend="bold">assā</hi>ti visaṃvādakassa| musā vadati etenāti <hi rend="bold">cetanā musāvādo,</hi> imasmiṃ pakkhe atathākārena vatthuno viññāpanapayogo musā, taṃsamuṭṭhāpikā cetanāmusāvādoti vuttattā tato aññathā vattuṃ <hi rend="bold">‘‘aparo nayo’’</hi>tiādi vuttaṃ| <hi rend="bold">attano santakaṃ adātukāmatāyā</hi>tiādi musāvādasāmaññena vuttaṃ| hasādhippāyenapi visaṃvādanapurakkhārassa musāvādo| <hi rend="bold">parassā</hi>ti visaṃvādanavasena viññāpetabbassa| <hi rend="bold">so</hi>ti musāvādapayogo|</p>

<p rend="bodytext"><hi rend="bold">suññabhāva</hi>nti pītivirahitatāya rittabhāvaṃ| pharusasaddatāya <hi rend="bold">neva kaṇṇasukhā</hi>| atthavipannatāya <hi rend="bold">na hadayasukhā</hi>| <hi rend="bold">saṃkiliṭṭhacittassā</hi>ti dosena, lobhena vā dūsitacittassa|</p>

<p rend="bodytext"><hi rend="bold">ekantapharusā cetanā</hi>ti etena duṭṭhacittataṃyeva vibhāveti, duṭṭhacittatā cassa amaraṇādhippāyavasena daṭṭhabbā| sati hi maraṇādhippāye atthasiddhi, tadabhāve pāṇātipātabyāpādā siyunti| yaṃ paṭicca pharusavācā payujjati, tassa sammukhāva sīsaṃ eti| parammukhāpi sīsaṃ eti evāti apare| tatthāyaṃ adhippāyo yutto siyā – sammukhā payoge agāravādīnaṃ balavabhāvato siyā cetanā balavatī, parassa ca tadatthaviññāpanaṃ, na tathā asammukhāti| yathā ca akkosite mate āḷahane katā khamāpanā upavādantarāyaṃ nivatteti, evaṃ parammukhā payuttā pharusavācā hotiyevāti sakkā viññātuṃ| <hi rend="bold">tassā</hi>ti ekantapharusacetanāya eva <pb ed="M" n="1.0303"/> pharusavācābhāvassa āvibhāvatthaṃ| <hi rend="bold">mammacchedako</hi> savanapharusatāyāti adhippāyo| <hi rend="bold">cittasaṇhātāya pharusavācā na hoti</hi> kammapathā’ppattattā, kammabhāvaṃ pana na sakkā vāretuṃ| evaṃ anvayavasena cetanāpharusatāya pharusavācaṃ sādhetvā idāni tameva byatirekavasena sādhetuṃ <hi rend="bold">‘‘vacanasaṇhatāyā’’</hi>tiādi vuttaṃ| <hi rend="bold">esā</hi>ti pharusavācā| kammapathabhāvaṃ appattā <hi rend="bold">appasāvajjā,</hi> itarā <hi rend="bold">mahāsāvajjā</hi>| tathā kilesānaṃ mudutibbatābhedehi sabbaṃ purimasadisaṃ|</p>

<p rend="bodytext"><hi rend="bold">āsevanaṃ</hi> bahulīkaraṇaṃ| yaṃ uddissa pavattito, tena aggahite <hi rend="bold">appasāvajjo,</hi> gahite <hi rend="bold">mahāsāvajjo</hi> <pb ed="V" n="1.0270"/> kammapathappattito| yo koci pana samphappalāpo dvīhi sambhārehi sijjhati| kilesānaṃ mudutibbatāvasenapi appasāvajjamahāsāvajjatā veditabbā|</p>

<p rend="bodytext"><hi rend="bold">attano pariṇāmanaṃ</hi> cittenevāti veditabbaṃ| <hi rend="bold">hitasukhaṃ byāpādayatī</hi>ti yo taṃ uppādeti, tassa hitasukhaṃ vināseti| <hi rend="bold">aho vatā</hi>ti iminā accantavināsacintanaṃ dīpeti| evaṃ hissa dāruṇapavattiyā kammapathappatti| <hi rend="bold">yathābhuccagahaṇābhāvenā</hi>ti yāthāvaggāhassa abhāvena aniccādisabhāvassa niccādito gahaṇena| <hi rend="bold">micchā passatī</hi>ti vitathaṃ passati| <hi rend="bold">samphappalāpo viyā</hi>ti iminā āsevanassa mandatāya appasāvajjataṃ, mahantatāya mahāsāvajjataṃ dasseti| <hi rend="bold">gahitākāraviparītatā</hi>ti micchādiṭṭhiyā gahitākārassa viparītabhāvo| <hi rend="bold">vatthuno</hi>ti tassā ayathābhūtasabhāvamāha| <hi rend="bold">tathābhāvenā</hi>ti gahitākāreneva <hi rend="bold">tassa</hi> diṭṭhigatikassa, <hi rend="bold">tassa</hi> vā vatthuno <hi rend="bold">upaṭṭhānaṃ</hi> evametaṃ, na ito aññathāti|</p>

<p rend="bodytext"><hi rend="bold">dhammato</hi>ti sabhāvato| <hi rend="bold">koṭṭhāsato</hi>ti phassapañcamakādīsu cittaṅgakoṭṭhāsesu yaṃ koṭṭhāsā honti, tatoti attho| <hi rend="bold">cetanādhammā</hi>ti cetanāsabhāvā|</p>

<p rend="bodytext"><hi rend="bold">paṭipāṭiyā sattā</hi>ti ettha nanu cetanā abhidhamme kammapathesu na vuttāti paṭipāṭiyā sattannaṃ kammapathabhāvo na yuttoti? na, avacanassa aññahetukattā| na hi tattha cetanāya akammapathattā kammapatharāsimhi avacanaṃ, kadāci pana kammapatho hoti, na sabbadāti kammapathabhāvassa aniyatattā <pb ed="M" n="1.0304"/> avacanaṃ| yadā pana kammapatho hoti, tadā kammapatharāsisaṅgaho na nivārito| etthāha – yadi cetanāya sabbadā kammapathabhāvābhāvato aniyato kammapathabhāvoti kammapatharāsimhi avacanaṃ, nanu abhijjhādīnaṃ kammapathabhāvaṃ appattānaṃ atthitāya aniyato kammapathabhāvoti tesampi kammapatharāsimhi avacanaṃ āpajjatīti? nāpajjati kammapathatātaṃsabhāgatāhi tesaṃ tattha vuttattā| yadi evaṃ cetanāpi tattha vattabbā siyā? saccametaṃ, sā pana pāṇātipātādikāti pākaṭo, tassā kammapathabhāvoti na vuttā siyā| cetanāya hi – ‘‘cetanāhaṃ, bhikkhave, kammaṃ vadāmi (a. ni. 6.63; kathā. 539), tividhā, bhikkhave, kāyasañcetanā akusalaṃ kāyakamma’’ntiādivacanato (kathā. 539) kammabhāvo pākaṭo, kammaṃyeva ca sugatiduggatīnaṃ tattha uppajjanakasukhadukkhānañca pathabhāvena pavattaṃ kammapathoti vuccatīti pākaṭo tassā kammapathabhāvo, abhijjhādīnaṃ pana cetanāsamīhanabhāvena sucaritaduccaritabhāvo cetanājanitapiṭṭhivaṭṭakabhāvena sugatiduggatitaduppajjanakasukhadukkhānaṃ pathabhāvo cāti na tathā pākaṭo kammapathabhāvoti teyeva tena sabhāvena dassetuṃ <hi rend="bold">abhidhamme</hi> cetanā kammapatharāsibhāvena na vuttā<pb ed="V" n="1.0271"/>, atathājātiyakattā vā cetanā tehi saddhiṃ na vuttāti daṭṭhabbaṃ| <hi rend="bold">mūlaṃ patvā</hi>ti mūladesanaṃ patvā, mūlasabhāvesu dhammesu vuccamānesūti attho|</p>

<p rend="bodytext"><hi rend="bold">adinnādānaṃ sattārammaṇa</hi>nti idaṃ ‘‘pañca sikkhāpadā parittārammaṇā eva vā’’ti imāya pañhapucchakapāḷiyā virujjhati| yañhi pāṇātipātādidussīlyassa ārammaṇaṃ, tadeva taṃ veramaṇiyā ārammaṇaṃ| vītikkamitabbavatthuto eva hi viratīti| <hi rend="bold">sattārammaṇa</hi>nti vā sattasaṅkhātaṃ saṅkhārārammaṇameva upādāya vuttanti nāyaṃ virodho| tathā hi vuttaṃ <hi rend="bold">sammohavinodaniyaṃ</hi> (vibha. aṭṭha. 714) ‘‘yāni sikkhāpadāni ettha sattārammaṇānīti vuttāni, tāni yasmā sattoti saṅkhyaṃ gataṃ saṅkhārameva ārammaṇaṃ karontī’’ti| visabhāgavatthuno ‘‘itthī, puriso’’ti gahetabbato <hi rend="bold">sattārammaṇoti eke</hi>| ‘‘eko diṭṭho, dve sutā’’tiādinā samphappalapane <hi rend="bold">diṭṭhasutamutaviññātavasena</hi>| <hi rend="bold">tathā abhijjhā</hi>ti ettha <hi rend="bold">tathā</hi>-saddo ‘‘diṭṭhasutamutaviññātavasenā’’ti idampi upasaṃharati, na sattasaṅkhārārammaṇataṃ eva dassanādivasena abhijjhāyanato| ‘‘natthi sattā opapātikā’’ti pavattamānāpi <hi rend="bold">micchādiṭṭhi</hi> <pb ed="M" n="1.0305"/> tebhūmakadhammavisayāvāti adhippāyenassā <hi rend="bold">saṅkhārārammaṇatā</hi> vuttā| kathaṃ pana micchādiṭṭhiyā sabbe tebhūmakadhammā ārammaṇaṃ hontīti? sādhāraṇato| ‘‘natthi sukatadukkaṭānaṃ kammānaṃ phalaṃ vipāko’’ti hi pavattamānāya atthato rūpārupāvacaradhammāpi gahitā eva hontīti|</p>

<p rend="bodytext">sukhabahulatāya rājāno hasamānāpi ‘‘coraṃ ghātethā’’ti vadanti, hāso pana tesaṃ aññavisayoti āha <hi rend="bold">‘‘sanniṭṭhāpaka…pe.… hotī’’</hi>ti|</p>

<p rend="bodytext"><hi rend="bold">kesañcī</hi>ti sahajātānaṃ adinnādānādīnaṃ| <hi rend="bold">sampayuttapabhāvakaṭṭhenā</hi>ti sampayutto hutvā uppādakaṭṭhena| <hi rend="bold">kesañcī</hi>ti asahajātānaṃ| <hi rend="bold">upanissayapaccayaṭṭhenā</hi>ti etena mūlaṭṭhena lobhassa upakārataṃ nivatteti| suppatiṭṭhitabhāvasādhanaṭṭho hi mūlaṭṭho, so ca hetupaccayatāavinābhāvī, tena cettha mūlamiva mūlanti gahetabbaṃ, nippariyāyato pana pubbe ‘‘kesañcī’’ti vuttānaṃ sahajātānaṃ mūlabhāvo veditabbo| <hi rend="bold">ratto kho</hi>tiādinā suttapadenapi pāṇātipātādīnaṃ akusalānaṃ lobhassa mūlakāraṇataṃ vibhāveti, na mūlaṭṭhenupakāratthaṃ avisesato tesaṃ hetupaccayattābhāvato|</p>

<p rend="centre">akusalakammapathavaṇṇanā niṭṭhitā|</p>

<p rend="subhead">kusalakammapathavaṇṇanā</p>

<p rend="bodytext"><hi rend="bold">vera</hi>nti <pb ed="V" n="1.0272"/> pāṇātipātādipāpadhammaṃ| so hi verahetutāya ‘‘vera’’nti vuccati, taṃ <hi rend="bold">maṇati</hi> ‘‘mayi idha ṭhitāya kathamāgacchasī’’ti tajjentī viya nivāretīti <hi rend="bold">veramaṇī</hi>| tenāha <hi rend="bold">‘‘pajahatī’’</hi>ti| ‘‘viramaṇī’’ti vattabbe niruttinayena eva-kāraṃ katvā evaṃ vuttaṃ| <hi rend="bold">vibhaṅge</hi> (vibha. 703, 704) eva niddisanavasena evaṃ vuttā| asamādinnasīlassa sampattato yathāupaṭṭhitavītikkamitabbavatthuto virati <hi rend="bold">sampattavirati,</hi> samādānavasena uppannā virati <hi rend="bold">samādānavirati,</hi> samādānavasena uppannā virati <hi rend="bold">samādānavirati,</hi> kilesānaṃ samucchindanavasena pavattāvirati <hi rend="bold">samucchedavirati</hi>|</p>

<p rend="bodytext">jīvamānasasassa <pb ed="M" n="1.0306"/> maṃsarudhirasammissatāya <hi rend="bold">allasasamaṃsaṃ</hi>| <hi rend="bold">muñci</hi> sabbattha samakaruṇatāya| <hi rend="bold">saccaṃ vatvā</hi> ‘‘etena saccavajjena mayhaṃ mātu rogo sammatū’’ti <hi rend="bold">adhiṭṭhāsi</hi>|</p>

<p rend="bodytext"><hi rend="bold">mahāsappo</hi>ti ajagaro| <hi rend="bold">muñcitvā agamāsi</hi> sīlatejena|</p>

<p rend="bodytext">kosallaṃ vuccati ñāṇaṃ, kosallena, kosallato vā <hi rend="bold">pavattiyā</hi> upagamanato| <hi rend="bold">kucchitasayanato</hi>ti kucchitenākārena sayanato anusayanato, pavattanato vā| ‘‘veramaṇikusalā’’ti vattabbāpi pucchānurūpaṃ vissajjananti ‘‘kusalā’’ti na vuttā, ‘‘kusala’’ntveva vuttā|</p>

<p rend="bodytext">kāmañcettha pāḷiyaṃ viratiyova āgatā, sikkhāpadavibhaṅge (vibha. 704) pana cetanāpi āharitvā dīpitāti tadubhayampi gaṇhanto <hi rend="bold">‘‘cetanāpi vaṭṭanti viratiyopī’’</hi>ti āha|</p>

<p rend="bodytext"><hi rend="bold">anabhijjhā hi mūlaṃ patvā</hi> kammapathakoṭṭhāsaṃ patvā anabhijjhāti vuttadhammo mūlato alobho kusalamūlaṃ hotīti evamattho daṭṭhabbo| sesapadadvayepi eseva nayo|</p>

<p rend="bodytext">dussīlyārammaṇā tadārammaṇā jīvitindriyādiārammaṇā kathaṃ dussīlyāni pajahantīti taṃ dassetuṃ <hi rend="bold">‘‘yathā panā’’</hi>tiādi vuttaṃ|</p>

<p rend="bodytext"><hi rend="bold">anabhijjhā</hi> <pb ed="V" n="1.0273"/> <hi rend="bold">…pe.… viramantassā</hi>ti abhijjhaṃ pajahantassāti attho| na hi manoduccaritato virati atthi anabhijjhādīheva tappahānasiddhito| <hi rend="bold">tesu alobho</hi>tiādīsu yaṃ vattabbaṃ, taṃ akusalamūlesu vuttanayeneva veditabbaṃ|</p>

<p rend="bodytext"><hi rend="bold">appanāvāra</hi>nti nigamanavāraṃ| <hi rend="bold">ekena nayenā</hi>ti vedanādivasena arūpamukheneva anekavidhesu vipassanākammaṭṭhānesu ekena kammaṭṭhānanayena| <hi rend="bold">‘‘ṭhapetvā abhijjhaṃ nava akusalakammapathā’’</hi>ti vattabbaṃ| <hi rend="bold">dasā</hi>ti vā idaṃ ‘‘kusalakammapathā’’ti iminā sambandhitabbaṃ ‘‘akusalakammapathā ca dasa kusalakammapathā cā’’ti| ‘‘ṭhapetvā abhijjha’’nti hi imināva akusalakammapathānaṃ navabhāvo vutto hoti| atha vā <hi rend="bold">dasā</hi>ti idaṃ ubhayathāpi sambandhitabbaṃ| abhijjhā hi pahātabbāpi sati pariññeyyataṃ nātivattatīti| tathā hi vuttaṃ ‘‘rūpataṇhā piyarūpaṃ sātarūpa’’ntiādi, tasmā <pb ed="M" n="1.0307"/> sā tāya pariññeyyatāya dukkhasaccepi saṅgahaṃ labhateva, pahātabbaṃ pana upādāya ‘‘ṭhapetvā abhijjha’’nti vuttaṃ| tenevāha <hi rend="bold">‘‘pariyāyena pana sabbepi kammapathā dukkhasacca’’</hi>nti| abhijjhālobhānaṃ pavattiākārasiddhabhedaṃ upādāya <hi rend="bold">‘‘ime dve dhammā’’</hi>ti vuttaṃ| suttantanayena taṇhā ‘‘samudayasacca’’nti vuttāti āha <hi rend="bold">‘‘nippariyāyena samudayasacca’’</hi>nti| <hi rend="bold">appavattī</hi>ti appavattinimittamāha yathā ‘‘rāgakkhayo dosakkhayo’’ti (saṃ. ni. 4.314)| sappaccayatāya saṅkhatasabhāve dukkhasacce gahite appaccayatāya asaṅkhataṃ nirodhasaccaṃ paṭipakkhato āvattati, ekantasāvajje ācayagāmilakkhaṇe samudayasacce gahite sāvajjā vigamanaṃ apacayagāmilakkhaṇaṃ maggasaccaṃpaṭipakkhato āvattatīti dve āvattahāravasena veditabbānīti vuttaṃ| tenevāha <hi rend="bold">nettiyaṃ</hi> (netti. 4.niddesavāra) –</p>

<p rend="gatha1">‘‘ekamhi padaṭṭhāne, pariyesati sesakaṃ padaṭṭhānaṃ|</p>

<p rend="gathalast">āvattati paṭipakkhe, āvatto nāma so hāro’’ti||</p>

<p rend="bodytext"><hi rend="bold">sabbākārenā</hi>ti kāmarāgarūparāgādisabbappakārehi, sabbato vā apāyagamanīyādiākārato, tattha kiñcipi anavasesetvā vā| <hi rend="bold">sabbākārenevā</hi>ti sabbākārato| <hi rend="bold">nīharitvā</hi>ti apanetvā, samucchinditvāicceva attho| <hi rend="bold">kañci dhammaṃ anavakārīkaritvā</hi>ti rūpavedanādīsu kañci ekadhammampi avinibbhogaṃ katvā, ekekato aggahetvā samūhatova gahetvāti attho| <hi rend="bold">asmī</hi>ti ahamasmīti mānaggāhavasena| so pana yasmā pañcakkhandhe niravasesato gaṇhāti, tasmā vuttaṃ <hi rend="bold">‘‘samūhaggahaṇākārenā’’</hi>ti| yasmā cettha aggamaggacittaṃ vuccati, tasmā āha <hi rend="bold">‘‘diṭṭhisadisaṃ mānānusaya’’</hi>nti| ‘‘yaṃ rūpaṃ taṃ aha’’ntiādinā <pb ed="V" n="1.0274"/> yathā diṭṭhi rūpādiṃ ‘‘ahamasmī’’ti gaṇhantī pavattati, evaṃ mānopi ‘‘seyyohamasmī’’tiādināti āha <hi rend="bold">‘‘mānānusayo asmīti pavattattā diṭṭhisadiso’’</hi>ti| <hi rend="bold">paricchedakaro</hi>ti osānaparicchedakaro ito paraṃ dukkhassābhāvakaraṇato| <hi rend="bold">kammapathadesanāyā</hi>ti kammapathamukhena pavattacatusaccadesanāya| <hi rend="bold">manasikārappaṭivedhavasenā</hi>ti vipassanāmanasikāramaggappaṭivedhavasena|</p>

<p rend="centre">kusalakammapathavāravaṇṇanā niṭṭhitā|</p>

<p rend="subhead">āhāravāravaṇṇanā</p>

<p rend="bodytext" n="90"><hi rend="paranum">90</hi><hi rend="dot">.</hi> <hi rend="bold">āharatī</hi>ti <pb ed="M" n="1.0308"/> (saṃ. ni. ṭī. 2.2.11) āneti, uppādeti upatthambheti cāti attho| <hi rend="bold">nibbattā</hi>ti pasutā| tato paṭṭhāya hi loke jātavohāro| paṭisandhiggahaṇato pana paṭṭhāya yāva mātukucchito nikkhamanaṃ, tāva sambhavesino| esa tāva gabbhaseyyakesu bhūtasambhavesivibhāgo, itaresu pana paṭhamacittādivasena vutto| <hi rend="bold">sambhava</hi>-saddo cettha gabbhaseyyakānaṃ vasena pasūtipariyāyo, itaresaṃ vasena uppattipariyāyo| paṭhamacittapaṭhamiriyāpathakkhaṇesu hi te sambhavaṃ uppattiṃ esanti upagacchanti nāma, na tāva bhūtā uppattiyā na suppatiṭṭhitattā| <hi rend="bold">bhūtāyeva</hi> sabbaso bhavesanāya samucchinnattā| <hi rend="bold">na puna bhavissantīti</hi> avadhāraṇena nivattitamatthaṃ dasseti, ‘‘yo ca kālaghaso bhūto’’tiādīsu (jā. 1.2.190) bhūta-saddassa khīṇāsavavācitā daṭṭhabbā| <hi rend="bold">vā-saddo cettha sampiṇḍanattho</hi> ‘‘agginā vā udakena vā’’tiādīsu (udā. 76) viya|</p>

<p rend="bodytext">yathāsakaṃ paccayabhāvena attabhāvassa paṭṭhapanamevetthāhārehi kātabbanuggahoti adhippāyenāha <hi rend="bold">‘‘vacanabhedo…pe.… ekoyevā’’</hi>ti| <hi rend="bold">sattassa uppannadhammāna</hi>nti sattassasantāne uppannadhammānaṃ| yathā ‘‘vassasataṃ tiṭṭhatī’’ti vutte anuppabandhavasena pavattatīti vuttaṃ hoti, evaṃ <hi rend="bold">ṭhitiyā</hi>ti anuppabandhavasena pavattiyāti attho, sā pana avicchedoti āha <hi rend="bold">‘‘avicchedāyā’’</hi>ti| anuppabandhadhammuppattiyā sattasantāno anuggahito nāma hotīti āha <hi rend="bold">‘‘anuppannānaṃ uppādāyā’’</hi>ti| <hi rend="bold">etānī</hi>ti ṭhitianuggahapadāni| <hi rend="bold">ubhayattha daṭṭhabbāni,</hi> na yathāsaṅkhyaṃ|</p>

<p rend="bodytext">vatthugatā <pb ed="V" n="1.0275"/> ojā vatthu viya tena saddhiṃ āharitabbataṃ gacchatīti vuttaṃ <hi rend="bold">‘‘ajjhoharitabbato āhāro’’</hi>ti| nibbattitojaṃ pana sandhāya ‘‘kabaḷīkārāhāro ojaṭṭhamakarūpāni āharatī’’ti vakkhati| <hi rend="bold">oḷārikatā</hi> appojatāya, na vatthuno thūlatāya, kathinatāya vā, tasmā yasmiṃ vatthusmiṃ parittā ojā hoti, taṃ oḷārikaṃ| sappādayo dukkhuppādakatāya oḷārikāveditabbā| visāṇādīnaṃ tivassachaḍḍitānaṃ pūtibhūttatā mudukatāti vadanti, taracchakheḷatemikatāya pana tathābhūtānaṃ tesaṃ mudukatā| dhammasabhāvo hesa| <hi rend="bold">sasānaṃ</hi> <pb ed="M" n="1.0309"/> <hi rend="bold">āhāro sukhumo</hi> taruṇatiṇasassakhādanato| <hi rend="bold">sakuṇānaṃ āhāro sukhumo</hi> tiṇabījādikhādanato| <hi rend="bold">paccantavāsīnaṃ sukhumo,</hi> tesañhi sākapaṇṇasukkhakurapadumapattampi āhāroti| <hi rend="bold">tesaṃ</hi> paranimmitavasavattīnaṃ| <hi rend="bold">sukhumotvevā</hi>ti na kiñci upādāya, atha kho sukhumo icceva <hi rend="bold">niṭṭhaṃ patto</hi> tato paraṃ sukhumassa abhāvato|</p>

<p rend="bodytext">vatthuvasena panettha āhārassa oḷārikasukhumatā vuttā, sā cassa appojamahojatāhi veditabbāti dassetuṃ <hi rend="bold">‘‘ettha cā’’</hi>tiādi vuttaṃ| <hi rend="bold">parissama</hi>nti khudāvasena uppannaṃ sarīrakhedaṃ| <hi rend="bold">vinodetī</hi>ti vatthu tassa vinodanamattaṃ karoti| <hi rend="bold">na pana sakkoti pāletu</hi>nti sarīraṃ yāpetuṃ nappahoti nissārattā| <hi rend="bold">na sakkoti parissamaṃ vinodetuṃ</hi> āmāsayassa apūraṇato|</p>

<p rend="bodytext"><hi rend="bold">chabbidhopī</hi>ti iminā kassacipi phassassa anavasesitabbatamāha| āhārassadesanākkamenevettha phassādīnaṃ dutiyāditā, na aññena kāraṇenāti āha <hi rend="bold">‘‘desanānayo evā’’</hi>tiādi| manaso sañcetanā, na sattassāti dassanatthaṃ manogahaṇaṃ yathā ‘‘cittassa ṭhiti (dha. sa. 11), cetovimutti cā’’ti (ma. ni. 1.69) āha <hi rend="bold">‘‘manosañcetanāti cetanā evā’’</hi>ti| <hi rend="bold">citta</hi>nti yaṃ kiñci cittaṃ, na vipākaviññāṇameva|</p>

<p rend="bodytext">pubbe ‘‘āhāranti paccaya’’nti vuttattā <hi rend="bold">‘‘yadi paccayaṭṭho āhāraṭṭho’’</hi>tiādinā codeti| <hi rend="bold">atha kasmā imeyeva cattāro vuttā</hi>ti atha kasmā cattārova vuttā, ime eva ca vuttāti yojanā| <hi rend="bold">visesapaccayattā</hi>ti etena yathā aññe paccayadhammā attano paccayuppannassa paccayāva honti, ime pana tathā ca honti aññathā cāti samānepi paccayatte atirekapaccayā honti, tasmā āhārāti vuttāti imamatthaṃ dasseti| idāni taṃ atirekapaccayataṃ dassetuṃ <hi rend="bold">‘‘visesapaccayo hī’’</hi>tiādi āraddhaṃ| <hi rend="bold">visesapaccayo rūpakāyassa kabaḷīkāro āhāro</hi> upatthambhakabhāvato| tenāha <hi rend="bold">aṭṭhakathāyaṃ</hi> (visuddhi. 2.708; paṭṭhā. aṭṭha. paccayuddesavaṇṇanā) ‘‘rūpārūpānaṃ upatthambhakattena upakārakā cattāro āhārā āhārapaccayo’’ti| upatthambhakattañhi <pb ed="V" n="1.0276"/> satipi janakatte arūpīnaṃ āhārānaṃ āhārajarūpasamuṭṭhāpakarūpāhārassa <pb ed="M" n="1.0310"/> ca hoti, asati pana upatthambhakatte āhārānaṃ janakattaṃ natthīti upatthambhakattaṃ padhānaṃ| janayamānopi hi āhāro avicchedavasena upatthambhayamāno eva janetīti upattambhakabhāvo eva āhārabhāvo| <hi rend="bold">vedanāya phasso visesapaccayo</hi>| ‘‘phassapaccayā vedanā’’ti hi vuttaṃ| ‘‘saṅkhārapaccayā viññāṇa’’nti (udā. 1; ma. ni. 3.126) vacanato <hi rend="bold">viññāṇassamanosañcetanā</hi>| ‘‘cetanā tividhaṃ bhavaṃ janetī’’ti hi vuttaṃ| ‘‘viññāṇapaccayā nāmarūpa’’nti pana vacanato <hi rend="bold">nāmarūpassa viññāṇaṃ visesapaccayā</hi>| na hi okkantiviññāṇābhāve nāmarūpassa attasambhavo| yathāha ‘‘viññāṇañca hi, ānanda, mātukucchismiṃ na okkamissatha, api nu kho nāmarūpaṃ mātukucchismiṃ samuccissathā’’tiādi (dī. ni. 2.115)| vuttamevatthaṃ suttena sādhetuṃ <hi rend="bold">‘‘yathāhā’’</hi>tiādi vuttaṃ|</p>

<p rend="bodytext">evaṃ yadipi paccayaṭṭho āhāraṭṭho, visesapaccayatāya pana ime eva āhārāti vuttāti taṃ nesaṃ visesapaccayataṃ avibhāgato dassetvā idāni vibhāgato dassetuṃ <hi rend="bold">‘‘ko panetthā’’</hi>tiādi āraddhaṃ| <hi rend="bold">mukhe ṭhapitamattoyeva</hi> asaṅkhādito, tattakenapi abbhantarassa āhārassa paccayo hoti eva| tenāha <hi rend="bold">‘‘aṭṭha rūpāni samuṭṭhāpetī’’</hi>ti| sukhavedanāya hito <hi rend="bold">sukhavedaniyo| sabbathāpī</hi>ti cakkhusamphassādivasena| yattakā phassassa pakārabhedā, tesaṃ vasena sabbappakāropi <hi rend="bold">phassāhāro</hi>| yathārahaṃ <hi rend="bold">tisso vedanā āharati,</hi> anāhārako natthi|</p>

<p rend="bodytext"><hi rend="bold">sabbathāpī</hi>ti idhāpi phassāhāre vuttanayānusārena attho veditabbo| <hi rend="bold">tisantativasenā</hi>ti kāyadasakaṃ bhāvadasakaṃ vatthudasakanti tividhasantativasena| <hi rend="bold">sahajātādipaccayanayenā</hi>ti sahajātādipaccayavidhinā| paṭisandhiviññāṇañhi attanā sahajātanāmassa sahajātaññamaññanissayavipākindriyasampayuttatthiavigatapaccayehi paccayo hontoyeva āhārapaccayatāya taṃ āhāretī vuttaṃ, sahajātarūpesu pana vatthuno sampayuttapaccayaṃ ṭhapetvā vippayuttapaccayena, sesarūpassa aññamaññapaccayañca ṭhapetvā vuttanayenevayojanā kātabbā| <hi rend="bold">tānī</hi>ti napuṃsakaniddeso anapuṃsakānampi napuṃsakehi saha vacanato|</p>

<p rend="bodytext"><hi rend="bold">sāsavā</hi> <pb ed="M" n="1.0311"/> <hi rend="bold">kusalākusalacetanāva vuttā</hi>| visesapaccayabhāvadassanaṃ hetanti| tenāha <hi rend="bold">‘‘avisesena panā’’</hi>tiādi| <hi rend="bold">paṭisandhiviññāṇameva vutta</hi>nti etthāpi eseva nayo| yathā tassa tassa phalassa visesato paccayatāya etesaṃ āhāraṭṭho, evaṃ avisesatopīti dassantena <hi rend="bold">‘‘avisesena panā’’</hi>tiādi <pb ed="V" n="1.0277"/> vuttaṃ| tattha <hi rend="bold">taṃsampayuttataṃsamuṭṭhānadhammāna</hi>nti tehi phassādīhi sampayuttadhammānañceva taṃsamuṭṭhānarūpadhammānañca| tattha <hi rend="bold">sampayutta</hi>ggahaṇaṃ yathārahato daṭṭhabbaṃ, <hi rend="bold">samuṭṭhāna</hi>ggahaṇaṃ pana avisesato|</p>

<p rend="bodytext"><hi rend="bold">upatthambhento āhārakiccaṃ sādhetī</hi>ti upatthambhentoyeva rūpaṃ samuṭṭhāpeti, ojaṭṭhamakarūpasamuṭṭhāpaneneva panassa upatthambhanakiccasiddhi| <hi rend="bold">phusantoyevā</hi>ti phusanakiccaṃ karonto eva| <hi rend="bold">āyūhamānāvā</hi>ti cetayamānā eva abhisandahantī eva| <hi rend="bold">vijānantamevā</hi>ti upapattiparikappanavasena vijānantameva āhārakiccaṃ sādhetīti yojanā| sesapadadvayepi eseva nayo| āhārakiccasādhanañca tesaṃ vedanādiuppattihetutāya attabhāvassa pavattanameva|</p>

<p rend="bodytext"><hi rend="bold">kāyaṭṭhapanenā</hi>ti kasmā vuttaṃ? nanu kammajādirūpaṃ kammādināva pavattatīti codanaṃ sandhāyāha <hi rend="bold">‘‘kammajanitopī’’</hi>tiādi| upādinnarūpasantatiyā upatthambhaneneva utucittajarūpasantatīnampi upatthambhanasiddhi hotīti <hi rend="bold">‘‘dvinnaṃ rūpasantatīna’’</hi>nti vuttaṃ| upatthambhanameva sandhāya <hi rend="bold">‘‘anupālako hutvā’’</hi>ti ca vuttaṃ| rūpakāyassa ṭhitihetutā hi yāpanā anupālanā|</p>

<p rend="bodytext"><hi rend="bold">sukhādivatthubhūta</hi>nti sukhādīnaṃ pavattiṭṭhānabhūtaṃ| ārammaṇampi hi vasati ettha ārammaṇakaraṇavasena tadārammaṇā dhammāti vatthūti vuccati| <hi rend="bold">phusantoyevā</hi>ti idaṃ phassassa phusanasabhāvattā vuttaṃ| na hi dhammānaṃ sabhāvena vinā pavatti atthi| vedanāpavattiyā vinā sattānaṃ sandhāvanatā natthīti āha <hi rend="bold">‘‘sukhādi…pe.… hotī’’</hi>ti, na cettha saññībhavakathāyaṃ asaññībhavo dassetabbo, tassāpi vā kāraṇabhūtavedanāpavattivaseneva ṭhitiyā hetuno abyāpitā| tathā hi <hi rend="bold">‘‘manosañcetanā…pe.… bhavamūlanipphādanato sattānaṃ ṭhitiyā hotī’’</hi>ti vuttā, tato eva ‘‘viññāṇaṃ vijānantamevāti upapattiparikappanavasena vijānantamevā’’ti vuttovāyamatthoti|</p>

<p rend="bodytext"><hi rend="bold">cattāri</hi> <pb ed="M" n="1.0312"/> <hi rend="bold">bhayāni daṭṭhabbāni</hi> ādīnavavibhāvanato| <hi rend="bold">nikantī</hi>ti nikāmanā| rasataṇhaṃ sandhāya vadati| sā hi kabaḷīkāre āhāre balavatī| teneva tattha avadhāraṇaṃ kataṃ| bhāyati etasmāti <hi rend="bold">bhayaṃ, nikantiyevabhayaṃ</hi> mahānatthahetuto| <hi rend="bold">upagamanaṃ</hi> visayindriyaviññāṇesu visayaviññāṇesu eva ca saṅgativasena pavatti, taṃ vedanādiuppattihetutāya <hi rend="bold">‘‘bhaya’’</hi>nti vuttaṃ| avadhāraṇe payojanaṃ vuttanayameva| sesadvayepi esevanayo| <hi rend="bold">āyūhanaṃ</hi> abhisandahanaṃ, saṃvidhānantipi <pb ed="V" n="1.0278"/> vadanti| taṃ bhavūpapattihetutāya <hi rend="bold">‘‘bhaya’’</hi>nti vuttaṃ| <hi rend="bold">abhinipāto</hi> tattha tattha bhave paṭisandhiggahaṇavasena nibbatti| so bhavūpapattihetukānaṃ sabbesaṃ anatthānaṃ mūlakāraṇattā <hi rend="bold">‘‘bhaya’’</hi>nti vutto| idāni nikantiādīnaṃ sappaṭibhayataṃ vitthārato dassetuṃ <hi rend="bold">‘‘kiṃkāraṇā’’</hi>tiādi āraddhaṃ| tattha <hi rend="bold">nikantiṃ katvā</hi>ti ālayaṃ janetvā, taṇhaṃ uppādetvāti attho|</p>

<p rend="bodytext"><hi rend="bold">phassa upagacchantā</hi>ti cakkhusamphassādibhedaṃ phassaṃ pavattentā| <hi rend="bold">phassassādino</hi>ti kāyasamphassavasena phoṭṭabbasaṅkhātassa phassassa assādanasīlā| kāyasamphassavasena hi sattānaṃ phoṭṭhabbataṇhā pavattatīti dassetuṃ phassāhārādīnavadassane phoṭṭhabbārammaṇaṃ uddhaṭaṃ <hi rend="bold">‘‘paresaṃ rakkhitagopitesū’’</hi>tiādinā| <hi rend="bold">phassassādino</hi>ti vā phassāhārassādinoti attho| sati hi phassāhāre sattānaṃ phassārammaṇe assādo, nāsatīti| tenāha <hi rend="bold">‘‘phassassādamūlaka’’</hi>ntiādi|</p>

<p rend="bodytext">jātinimittassa bhayassa abhinipātasabhāvena gahitattā <hi rend="bold">‘‘tammūlaka’’</hi>nti vuttaṃ, kammāyūhananimittanti attho|</p>

<p rend="bodytext"><hi rend="bold">abhinipatatī</hi>ti abhinibbattati| paṭhamābhinibbatti hi sattānaṃ tattha tattha aṅgārakāsusadise bhave abhinipātasadisīti| <hi rend="bold">tammūlakattā</hi>ti nāmarūpanibbattimūlakattā|</p>

<p rend="bodytext"><hi rend="bold">tatrā</hi>ti tāsu upamāsu| <hi rend="bold">bhūtamatthaṃ katvā</hi>ti na parikappitamatthaṃ, atha kho bhūtaṃ bhūtapubbaṃ atthaṃ katvā| pātheyyahatthesu gacchantesu pātheyyaṃ, gacchantaṃ viya hotīti vuttaṃ <hi rend="bold">‘‘gantvā pātheyyaṃ niṭṭhāsī’’</hi>ti| <hi rend="bold">gantvā</hi>ti vāgamanahetūti attho| khuppipāsāturatāya ghanacchāyaṃ rukkhaṃ upagantuṃ asamatthā <hi rend="bold">viraḷhacchāyāyaṃ nisīdiṃsu| na dāni sakkā taṃ mayā kātuṃ</hi> <pb ed="M" n="1.0313"/> atidubbalabhāvato| parikkhalitagatitaruṇadārako khuppipāsābhibhūto ca, tasmā <hi rend="bold">gacchantoyeva mato</hi>|</p>

<p rend="bodytext"><hi rend="bold">sajātimaṃsatāyā</hi>ti (saṃ. ni. ṭī. 2.2.63) samānajātimaṃsatāya, manussamaṃsatāyāti attho| yaṃ manussamaṃsaṃ, tañhi loke jigucchanīyattā paṭikulaṃ| tathā hi taṃ viññūhi vajjitaṃ, manussamaṃsesupi ñātimaṃsaṃ ayuttaparibhogatāya paṭikūlaṃ, tatthāpi puttamaṃsaṃ, tatthāpi piyaputtamaṃsaṃ, tatthāpi taruṇamaṃsaṃ, tatthāpi āmakamaṃsaṃ, tatthāpi agorasābhisaṅkhataṃ, tatthāpi aloṇaṃ, tatthāpi adhūpitanti evaṃ heṭṭhimato uttaruttarassa paṭikūlatarabhāvakāraṇatā <pb ed="V" n="1.0279"/> daṭṭhabbā| <hi rend="bold">puttamaṃsasadisa</hi>nti paṭikūlatāupaṭṭhāpanena puttamaṃsasadisaṃ katvā passati| <hi rend="bold">tattha nikantiṃ pariyādiyatī</hi>ti ariyamaggena āhāre sāpekkhaṃ khepeti|</p>

<p rend="bodytext"><hi rend="bold">sā gāvī</hi>ti ‘‘seyyathāpi bhikkhave gāvī’’ti (saṃ. ni. 2.63) evaṃ sutte vuttagāvī| <hi rend="bold">uddāletvā</hi>ti uppāṭetvā| <hi rend="bold">nissāya tiṭṭhatī</hi>ti paṭiccapaccayaṃ katvā pavattati| dukkhadukkhatādivasena tiṇṇampi vedayitānaṃ dukkhabhāvaṃ sandhāyāha <hi rend="bold">‘‘vedayitadukkhassā’’</hi>ti|</p>

<p rend="bodytext">sādhusammatāpi gati vipariṇāmasaṅkhāradukkhatāvasena kilesadukkhavasena ca mahāpariḷāhāyevāti vuttaṃ <hi rend="bold">‘‘mahāpariḷāhaṭṭhena tayo bhavā’’</hi>ti| <hi rend="bold">yathā upakaḍḍhakā dve purisā,</hi> evaṃ kusalākusalavasena dve manosañcetanā| yathā manosañcetanā na pavattati, tathā paṭipajjanto tattha nikantiṃ pariyādiyatīti veditabbo|</p>

<p rend="bodytext">sattisatena hatā <hi rend="bold">eva</hi> upamā sattisatahatūpamā, tassaṃ <hi rend="bold">sattisatahatūpamāyaṃ</hi>| <hi rend="bold">taṃ</hi> sattisataṃ| <hi rend="bold">assa</hi> purisassa| <hi rend="bold">patitokāse</hi>ti purimasattīhi patitappadese| <hi rend="bold">dukkhassa pamāṇaṃ natthi</hi> anekassa aparāparaṃ uppajjanato| <hi rend="bold">khandhajanana</hi>nti khandhānaṃ aparāparuppādo, paṭhamābhinibbatti pana paṭisandhi eva| <hi rend="bold">āgucārī puriso viya paṭisandhiviññāṇaṃ</hi> nānappakāradukkhuppādasannissayato, tehi ca dukkhehi upagantabbato| sampayuttadhammānaṃ pamukhabhāvena pavattiyā <hi rend="bold">‘‘viññāṇassa dukkhuppādo</hi>ti vuttā| tathā hi vuttaṃ ‘‘manopubbaṅgamā dhammā’’ti (dha. pa. 1, 2) yathā viññāṇaṃ āyatiṃ paṭisandhivasena na pavattati, evaṃ karaṇaṃ tattha nikantipariyādānaṃ daṭṭhabbaṃ|</p>

<p rend="bodytext"><hi rend="bold">pariññātaṃ</hi> <pb ed="M" n="1.0314"/> <hi rend="bold">vatthū</hi>ti dukkhasaccamāha| <hi rend="bold">pañcakāmaguṇiko rāgo</hi>ti pañcakāmaguṇārammaṇo rāgo| <hi rend="bold">pariññāto hotī</hi>ti paricchijja jānanena samatikkanto hoti| rasataṇhāya hi sammadeva vigatāya rūpataṇhādayopi vigatāyeva honti| tathā ca sati kāmarāgasaṃyojanaṃ samucchinnameva hoti, evaṃ karaṇaṃ tattha nikantipariyādānaṃ daṭṭhabbaṃ| pariññābhisamaye hi siddhe pahānābhisamayo siddho evāti| pahīne ca kāmarāgasaṃyojane orambhāgiyasaṃyojanānaṃ lesopi nāvasissatīti dassento āha <hi rend="bold">‘‘natthi taṃ saṃyojana’’</hi>ntiādi| tena kabaḷīkārāhārapariññā anāgāmitaṃ pāpetīti dasseti| sesāhārapariññā pana arahattaniṭṭhā evāti dassento <hi rend="bold">‘‘phasse bhikkhave’’</hi>tiādimāha| tattha <hi rend="bold">tisso taṇhā</hi>ti kāmataṇhā rūpataṇhā arūpataṇhāti imā tisso taṇhā|</p>

<p rend="bodytext"><hi rend="bold">‘‘purimataṇhāsamudayā’’</hi>ti <pb ed="V" n="1.0280"/> saṅkhepato vuttamatthaṃ vitthārato dassetuṃ <hi rend="bold">‘‘katha’’</hi>ntiādi āraddhaṃ| tattha <hi rend="bold">taṇhāpaccayanibbattā</hi>ti taṇhāpaccayā nibbattā| paṭisandhikkhaṇe purimataṇhāsamudayā āhārānaṃ samudayadassaneneva pavattikkhaṇepi upādinnakāhārasamudayo dassito hotīti taṃ anāmasitvā anupādinnakānaṃ taṇhāsamudayaṃ dassetuṃ <hi rend="bold">‘‘yasmā panā’’</hi>tiādi vuttaṃ| <hi rend="bold">idhā</hi>ti imasmiṃ sutte <hi rend="bold">missitvā kathitā</hi> avisesitattā| <hi rend="bold">sahajātataṇhāpaccayanibbatto</hi>ti ettha <hi rend="bold">sahajāta</hi>ggahaṇaṃ asahajātataṇhāpaccayanibbattopi anupādinnakāhāro labbhatīti dassanatthaṃ| so pana asahajātataṇhāpaccayanibbattatāsāmaññenapi yathāvuttupādinnakāhārena saṃsayaṃ janeyyāti na uddhaṭo, na ca etaṃ kāraṇaṃ ‘‘rāgaṃ upanissāya domanassaṃ uppajjatī’’ti vacanato, taṇhopanissayapaṭighacittasamuṭṭhānāya ca ojāya vasena anupādinnakāhārassa labbhanato| kathaṃ pana taṇhā ojāya upanissayapaccayo; na hi <hi rend="bold">paṭṭhāne</hi> katthaci rūpassa upanissayapaccayo vutto atthīti| nāyaṃ virodho ‘‘yasmiṃ sati yaṃ hoti, so tassa upanissayo’’ti suttantanayassa adhippetattā yathāvuttatthasambhavato| tenevāha <hi rend="bold">‘‘imissā…pe.… taṇhāya nirodhenā’’</hi>ti|</p>

<p rend="bodytext">kāraṇe sabbaso niruddhe phalampi sabbaso nirujjhatīti āha <hi rend="bold">‘‘āhāranirodho paññāyatī’’</hi>ti| āhārānaṃ dukkhasaccekadesattā āhāraggahaṇaṃ <pb ed="M" n="1.0315"/> dukkhasaccaggahaṇameva hotīti āha <hi rend="bold">‘‘idha cattāripi saccāni sarūpeneva vuttānī’’</hi>ti| saccadesanā dukkhādīnaṃ yāvadeva pariññeyyādibhāvasandassanatthā, tasmā jarāmaraṇādīsu pariññeyyādibhāvo asammohato sallakkhetabboti dassento <hi rend="bold">‘‘sabbattha asammuyhantena saccāni uddharitabbānī’’</hi>ti āha|</p>

<p rend="centre">āhāravāravaṇṇanā niṭṭhitā|</p>

<p rend="subhead">saccavāravaṇṇanā</p>

<p rend="bodytext" n="91"><hi rend="paranum">91</hi><hi rend="dot">.</hi> <hi rend="bold">yena yena pariyāyena byākarotī</hi>ti yena yena dukkhādijarāmaraṇādipariyāyena ariyasaccāni saṅkhepato ca vitthārato ca katheti| <hi rend="bold">dukkhanti dukkhasaccaṃ</hi> dukkhaṃ, na dukkhamattaṃ|</p>

<p rend="bodytext">saccavāravaṇṇanā niṭṭhitā|</p>

<p rend="subhead">jarāmaraṇavāravaṇṇanā</p>

<p rend="bodytext" n="92"><hi rend="paranum">92</hi><hi rend="dot">.</hi> <hi rend="bold">tesaṃ</hi> <pb ed="V" n="1.0281"/> <hi rend="bold">tesa</hi>nti byāpanicchāvasenāyaṃ niddeso kato, tasmā yathā ‘‘gāmo gāmo ramaṇīyo’’ti vutte ramaṇīyatāya tādisā sabbepi gāmā saṅgahaṃ gacchanti, evaṃ ‘‘tesaṃ tesaṃ sattānaṃ jātī’’ti vutte jātisaṅkhātavikāravasena sabbepi sattā saṅgahaṃ gacchanti| tenāha <hi rend="bold">‘‘saṅkhepato anekesaṃ sattānaṃ sādhāraṇaniddeso’’</hi>ti|</p>

<p rend="bodytext"><hi rend="bold">gatijātivasenā</hi>ti (saṃ. ni. ṭī. 2.1.2) pañcagativasena, tatthāpi ekekāya gatiyā khattiyādibhummadevādihatthiādijātivasena ca| nikiyyanti sattā ettha, etena vāti <hi rend="bold">nikāyo,</hi> gottacaraṇādivibhāgo| jarāya sabhāvo nāma vayohāni, tasmā <hi rend="bold">jarā</hi>ti vayohānisaṅkhātassa sabhāvassa niddeso, pākaṭajarāvasena niddeso khaṇḍiccādivasena gahaṇato| jīraṇameva <hi rend="bold">jīraṇatā,</hi> jīrantassa vā ākāro tā-saddena vutto| tenāha <hi rend="bold">‘‘ayaṃ ākāraniddeso’’</hi>ti| dantādīnaṃ vasena khaṇḍaṃ jātaṃ etassāti <pb ed="M" n="1.0316"/> khaṇḍito, puggalo| tassa bhāvo <hi rend="bold">khaṇḍiccaṃ</hi>| palitaṃ etassa atthīti palito, tassa bhāvo <hi rend="bold">pāliccaṃ</hi>| vali taco etassāti valittaco, tassa bhāvo <hi rend="bold">valittacatā</hi>| <hi rend="bold">ime</hi> khaṇḍiccādayo jarā| <hi rend="bold">vikārānaṃ dassanavasenā</hi>ti vipattidassanavasena| <hi rend="bold">vātassā</hi>ti mahato vātakkhandhassa| <hi rend="bold">khaṇḍiccādivasena gatamaggo pākaṭo,</hi> tasmā khaṇḍiccādiggahaṇaṃ jarāya kiccaniddesoti vuttanti dasseti| <hi rend="bold">na ca khaṇḍiccādīneva jarā</hi>ti kalalakālato pabhuti purimarūpānaṃ jarāpattakkhaṇe uppajjamānāni pacchimarūpāni paripakkarūpānurūpāni pariṇatapariṇatāni uppajjantīti anukkamena supariṇatarūpānaṃ paripākakāle uppajjamānāni khaṇḍiccādisabhāvāni uppajjanti, tāni udakādimaggesu tiṇarukkhasaṃbhaggatādayo viya paripākagatamaggasaṅkhātesu paripakkarūpesu uppannāni ‘‘jarāya gato maggo’’icceva vuttāni, na jarāti|</p>

<p rend="bodytext"><hi rend="bold">pakatiyā</hi>ti phalavipaccanapakatiyā, jarāya vā pāpuṇitabbaṃ phalamevapakati, tāya jarā dīpitā| <hi rend="bold">suppasannānī</hi>ti suṭṭhu pasannāni| tameva suppasannataṃ kiccato dassetuṃ <hi rend="bold">‘‘sukhumampī’’</hi>tiādi vuttaṃ| tikkhavisadatā hi tesaṃ indriyānaṃ suppasannatā| <hi rend="bold">āluḷitānī</hi>ti ākulāni| <hi rend="bold">avisadānī</hi>ti abyattāni|</p>

<p rend="bodytext"><hi rend="bold">kāmaṃ</hi> rūpadhammesupi khaṇikajarā durupalakkhitā paṭicchannāva, sā pana yasmā santānavasena pavattiyā paribyattāva hotīti <hi rend="bold">‘‘pākaṭajarā’’</hi>icceva vuttā| avīci nirantarā jarā <pb ed="V" n="1.0282"/> <hi rend="bold">avīcijarā</hi> sati santāne sattānaṃ anuppabandhato| <hi rend="bold">tato aññesū</hi>ti mandadasakādīsu pubbadasakādiparicchedato aññesu yathāvuttesu| <hi rend="bold">antarantarā</hi>ti tesu eva vuttappakāresu purimadasakādito pacchimadasakādīnaṃ antarantarā| <hi rend="bold">vaṇṇavisesādīna</hi>nti vaṇṇavisesasaṇṭhānavisesasamphassavisesādīnaṃ|</p>

<p rend="bodytext"><hi rend="bold">vacanakavasenā</hi>ti ka-kārena hi padaṃ vaḍḍhetvā vuttaṃ, tasmā cavanaṃ cutīti vuttaṃ hoti| taṃ pana ekacatupañcavokārabhavesu cutiyā avisesato gahaṇanti āha <hi rend="bold">‘‘ekacatupañcakkhandhānaṃ sāmaññavacana’’</hi>nti| <hi rend="bold">cavanakavasenā</hi>ti vā cavanakassa puggalassa vasenāti attho| cavanameva <hi rend="bold">cavanatā</hi>ti āha <hi rend="bold">‘‘bhāvavacanenā’’</hi>ti| <hi rend="bold">lakkhaṇanidassana</hi>nti vayasaṅkhātassa lakkhaṇassa nidassanaṃ| cavantassa vā ākāro tā-saddena vutto <pb ed="M" n="1.0317"/> <hi rend="bold">‘‘cavanatā’’</hi>ti| bhijjanaṃ <hi rend="bold">bhedo</hi>ti vuttaṃ <hi rend="bold">‘‘cutikkhandhānaṃ bhaṅguppattiparidīpana’’</hi>nti| yathā bhinnassa ghaṭassa kenaci pariyāyena ghanaghaṭabhāvena ṭhānaṃ natthi, evaṃ bhinnānaṃ khandhānanti cavanaṃ antarahitaṃ nāmāti āha <hi rend="bold">‘‘antaradhānanti…pe.… paridīpana’’</hi>nti| yo maccūti vuccati bhedo, yañca maraṇaṃ pāṇacāgo, tadubhayaṃ ekajjhaṃ katvā vuttaṃ <hi rend="bold">‘‘maccu maraṇa’’</hi>nti evaṃ vā ettha attho daṭṭhabbo| kālassa antakassa kiriyāti yā loke vuccati, sā cuti, maraṇanti attho| cavanakālo eva vā anatikkamanīyattā visesena kāloti vuttoti tassa kiriyā atthato cutikkhandhānaṃ bhedappattiyeva| ‘‘cuti cavanatā’’tiādinā pubbe vohāramissakena niddiṭṭhaṃ|</p>

<p rend="bodytext">idāni nibbattitaparamatthanayeneva niddesoti dassetuṃ <hi rend="bold">‘‘paramatthena dīpetu’’</hi>nti vuttaṃ| ‘‘cavanakavasenā’’tiādinā hi puggalavasena ca vohārādhiṭṭhānā saṃvaṇṇanā katā| <hi rend="bold">na kiñci</hi> kaḷevaraṃ <hi rend="bold">nikkhipaki</hi> opapātikānaṃ cutikkhandhānaṃ antaradhānamevahoti, tato paraṃ utusamuṭṭhānarūpasantati na pavattati| ‘‘jātisamudayā’’tiādīsu yaṃ vattabbaṃ, taṃ ‘‘taṇhāsamudayā’’tiādīsu vuttanayaneva sakkā viññātunti na vuttaṃ|</p>

<p rend="centre">jarāmaraṇavāravaṇṇanā niṭṭhitā|</p>

<p rend="subhead">jātivāravaṇṇanā</p>

<p rend="bodytext" n="93"><hi rend="paranum">93</hi><hi rend="dot">.</hi> <hi rend="bold">jāyanaṭṭhenā</hi>tiādi āyatanavasena yonivasena ca dvīhi dvīhi padehi sabbasatte pariyādiyitvā jātiṃ dassetuṃ vuttaṃ| <hi rend="bold">sammohavinodaniyaṃ</hi> (vibha. aṭṭha. 191) pana ‘‘jāyamānakavasena <pb ed="V" n="1.0283"/> <hi rend="bold">jāti,</hi> sañjāyanavasena sañjātī’’ti vuttattā tattha ekekeneva padena sabbasatte pariyādiyitvā jātiṃ dassetīti daṭṭhabbaṃ| sampuṇṇā jāti <hi rend="bold">sañjātī</hi>ti katvā <hi rend="bold">‘‘sā paripuṇṇāyatanavasena yuttā’’</hi>ti vuttaṃ| eteneva kevalaṃ jātisaddena vuttāya jātiyā aparipuṇṇāyatanatā daṭṭhabbā| abhibyattā nibbatti <hi rend="bold">abhinibbatti,</hi> pākaṭā nibbattīti attho| ‘‘tesaṃ tesaṃ sattānaṃ…pe.… abhinibbattī’’ti sattavasena pavattattā <hi rend="bold">vohāradesanā</hi>|</p>

<p rend="bodytext"><hi rend="bold">tatra</hi> <pb ed="M" n="1.0318"/> <hi rend="bold">tatrā</hi>ti ettha catuvokārabhave dvinnaṃ, ekavokārabhave dvinnaṃ, sesarūpadhātuyaṃ paṭisandhikkhaṇe uppajjamānānaṃ pañcannaṃ, kāmadhātuyaṃ vikalāvikalindriyavasena sattannaṃ navannaṃ dasannaṃ, puna dasannaṃ, ekādasannañca āyatanānaṃ vasena saṅgaho veditabbo| yadipi cutikkhandhā anantarānaṃ paṭisandhikadhammānaṃ anantarādinā paccayā honti, ye pana samudayā ajanakā, te ettha upapattibhavoti adhippetā| janako eva bhavoti adhippetoti dassento <hi rend="bold">‘‘jātiyā paccayabhūto kammabhavo veditabbo’’</hi>ti āha|</p>

<p rend="centre">jātivāravaṇṇanā niṭṭhitā|</p>

<p rend="subhead">bhavavāravaṇṇanā</p>

<p rend="bodytext" n="94"><hi rend="paranum">94</hi><hi rend="dot">.</hi> bhāvanabhavanaṭṭhena bhavo duvidho| tattha kammabhavo ‘‘bhavati etasmā upapattibhavo’’ti bhāvanaṭṭhena <hi rend="bold">bhavo| aṭṭhakathāyaṃ</hi> pana upapattibhavaṃ ‘‘bhavatīti bhavo’’ti vatvā tassa kāraṇattā kammaṃ phalūpacārena bhavoti ayamattho vutto, ubhayatthāpi upapattibhavahetubhāvanettha kammassa kammabhavapariyāyoti dassitaṃ hoti| <hi rend="bold">sabbathāpī</hi>ti bhāvanabhavanakusalākusalupapattisampattibhavahīnapaṇītādinā sabbappakārenapi| <hi rend="bold">kāmabhavoti vuttaṃ</hi> kāmataṇhāhetukato kāmataṇhāya ārammaṇabhāvato ca| rūpabhavūpagakammaṃ rūpabhavo, tathā arūpabhavūpagakammaṃ arūpabhavo, taṃtaṃnibbattakkhandhā rūpārūpupattibhavā, rūpārūpabhavabhāvo pana tesaṃ ‘‘kāmabhavo’’ti ettha vuttanayeneva veditabbo|</p>

<p rend="centre">bhavavāravaṇṇanā niṭṭhitā|</p>

<p rend="subhead">upādānavāravaṇṇanā</p>

<p rend="bodytext" n="95"><hi rend="paranum">95</hi><hi rend="dot">.</hi> <hi rend="bold">upādāna</hi>nti <pb ed="V" n="1.0284"/> catubbidhampi upādānaṃ| yathā hi kāmassādavasena, bhavassādavasena vā taṃtaṃsugatibhavūpagaṃ kammaṃ karontassa kāmupādānaṃ, evaṃ ucchedādimicchābhinivesavasenāti cattāripi upādānāni yathārahaṃ tassa tassa kusalakammabhavassa upanissayavaseneva paccayā honti, akusalakammabhavassa asahajātassa anantarassa upanissayavasenapi ārammaṇavasenapi<pb ed="M" n="1.0319"/>| sahajātassa kāmupādānaṃ sahajāta-aññamañña-nissaya-sampayutta-atthi-avigata-hetu-vasena sattadhā, sesupādānāni tattha hetupaccayabhāvaṃ pahāya maggapaccayaṃ pakkhipitvā sattadhāva paccayā honti| anantarassa pana anantarasamanantaranantarūpanissayanatthivigatāsevanavasena paccayā honti| tassidampi <hi rend="bold">sahajātādī</hi>ti <hi rend="bold">ādi</hi>-saddena saṅgahitanti daṭṭhabbaṃ| <hi rend="bold">vatthukāmaṃ upādiyati</hi> cittaṃ, puggalo vā <hi rend="bold">etenā</hi>ti attho| <hi rend="bold">ta</hi>nti vatthukāmaṃ| kāmetīti kāmo ca so upādiyatīti upādānañcāti yojanā| <hi rend="bold">vuttanayenā</hi>ti <hi rend="bold">abhidhamme</hi> vuttanayena|</p>

<p rend="bodytext"><hi rend="bold">sassato attā</hi>ti idaṃ purimadiṭṭhiṃ upādiyamānaṃ uttaradiṭṭhiṃ nidassetuṃ vuttaṃ| yathā esā diṭṭhi daḷhīkaraṇavasena purimaṃ purimaṃ uttarā uttarā upādiyati, evaṃ ‘‘natthi dinna’’ntiādikāpīti| <hi rend="bold">atta</hi>ggahaṇaṃ pana attavādupādānanti nayidaṃ diṭṭhupādānadassananti daṭṭhabbaṃ| <hi rend="bold">loko cā</hi>ti attaggahaṇavinimuttagahaṇaṃ diṭṭhupādānabhūtaṃ idha purimadiṭṭhiuttaradiṭṭhivacanehi vuttanti veditabbaṃ| <hi rend="bold">sabbadiṭṭhigatassa</hi> ‘‘diṭṭhupādāna’’nti <hi rend="bold">etaṃ adhivacanaṃ</hi> ‘‘sabbāpi diṭṭhi diṭṭhupādāna’’nti vacanato|</p>

<p rend="bodytext"><hi rend="bold">sīlabbataṃ upādiyantī</hi>ti sīlabbataṃ ‘‘suddhimaggo’’ti upādiyanti| <hi rend="bold">etena</hi> micchābhinivesena| <hi rend="bold">sayaṃ vā taṃ</hi> micchābhinivesasahagataṃ| sīlabbatasahacaraṇato <hi rend="bold">sīlabbatañca taṃ</hi> daḷhaggāhabhāvato <hi rend="bold">upādānañcāti sīlabbatupādānaṃ</hi>| <hi rend="bold">evaṃ suddhīti abhinivesato</hi>ti evaṃ gosīlagovatādicaraṇena saṃsārasuddhīti abhinivesabhāvato| etena taṃ sahacaraṇato abhinivesassa taṃsaddārahataṃ dasseti|</p>

<p rend="bodytext"><hi rend="bold">vadantī</hi>ti ‘‘atthi me attā’’tiādinā voharanti| <hi rend="bold">etena</hi> diṭṭhigatena| <hi rend="bold">attavādamattamevā</hi>ti attāti vācāmattameva| etena vācāvatthumattametaṃ, yadidaṃ bāhirakaparikappito attāti dasseti|</p>

<p rend="bodytext"><hi rend="bold">taṇhā</hi> <pb ed="V" n="1.0285"/> <hi rend="bold">kāmupādānassā</hi>ti ettha ‘‘tattha katamaṃ kāmupādānaṃ? yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṃ| idaṃ vuccati kāmupādāna’’nti vacanato taṇhādaḷhattaṃ kāmupādānaṃ| <hi rend="bold">taṇhādaḷhatta</hi>nti ca purimataṇhāupanissayapaccayato daḷhabhūtā uttarataṇhā eva| keci panāhu –</p>

<p rend="bodytext">‘‘appattavisayapatthanā <pb ed="M" n="1.0320"/> taṇhā andhakāre corassahatthappasāraṇaṃ viya, sampattavisayaggahaṇaṃ upādānaṃ tasseva bhaṇḍaggahaṇaṃ viyā’’ti| appicchasantuṭṭhipaṭipakkhā ete dhammā pariyesanārakkhadukkhamūlāni, tasmā vuttalakkhaṇā taṇhā vuttalakkhaṇasseva upādānassa anānantarassa upanissayavasena paccayo, ārammaṇādivasenapi paccayo hotiyeva, anantarādīnaṃ pana anantarādivasena paccayo| sabbassapi hi lobhassa taṇhāpariyāyopi kāmupādānapariyāyopi labbhatevāti| <hi rend="bold">avasesāna</hi>nti diṭṭhupādānādīnaṃ| <hi rend="bold">sahajātādivasenā</hi>ti sahajātānaṃ sahajātādivasena, asahajātānaṃ anantarupanissayādivasenāti sabbaṃ heṭṭhā vuttanayeneva veditabbaṃ|</p>

<p rend="centre">upādānavāravaṇṇanā niṭṭhitā|</p>

<p rend="subhead">taṇhāvāravaṇṇanā</p>

<p rend="bodytext" n="96"><hi rend="paranum">96</hi><hi rend="dot">.</hi> ‘‘cakkhusamphasso’’tiādi phassassa mātito nāmaṃ viya puttassa vatthuto tassa nissayabhāvena uppattihetuttā, ārammaṇaṃ pana kevalaṃ uppattihetūti vuttaṃ <hi rend="bold">‘‘seṭṭhi…pe.… nāma’’</hi>nti| <hi rend="bold">kāmarāgabhāvenā</hi>ti vatthukāmassa rajjanavasena| <hi rend="bold">rūpaṃ assādentī</hi>ti rupārammaṇaṃ taṇhābhinandanāvasena abhiramamānā eva assādentī| <hi rend="bold">nicca</hi>ntiādinā diṭṭhābhinandanāmukhena rūpaṃ abhiramantī| <hi rend="bold">pecca na bhavissatī</hi>ti bhijjitvā na hoti puna anuppajjanato| <hi rend="bold">tathā saddakaṇhādayopī</hi>ti yathā rūpataṇhā kāmarāgabhāvena sassatarāgavasena ucchedarāgavasenāti ca pavattiyā tisso taṇhā, tathā saddataṇhā gandharasaphoṭṭhabbadhammataṇhāpi| <hi rend="bold">taṇhāvicaritānī</hi>ti taṇhāsamudācārā, samudācāravasena pavattataṇhāti attho|</p>

<p rend="bodytext"><hi rend="bold">ajjhattikassupādāyā</hi>ti (vibha. aṭṭha. 973; saṃ. ni. ṭī. 2.2.2) ajjhattikaṃ khandhapañcakaṃ upādāya| upayogatthe hi idaṃ sāmivacanaṃ| <hi rend="bold">asmīti hotī</hi>ti yadetaṃ ajjhattaṃ khandhapañcakaṃ <pb ed="V" n="1.0286"/> upādāya taṇhāmānadiṭṭhivasena samūhagāhato asmīti evaṃ hoti, tasmiṃ satīti attho| <hi rend="bold">itthasmīti hotī</hi>ti khattiyādīsu ‘‘idaṃpakāro aha’’nti evaṃ <pb ed="M" n="1.0321"/> taṇhāmānadiṭṭhivasena hotīti idamettha anupanidhāya gahaṇaṃ| <hi rend="bold">evamādinā</hi>ti <hi rend="bold">ādi</hi>-saddena ‘‘evaṃsmīti, aññathāsmīti, bhavissanti, itthaṃ bhavissanti, evaṃ bhavissanti, aññathā bhavissanti, asasmīti, satasmīti, siyanti, itthaṃ siyanti, evaṃ siyanti, aññathā siyanti, apāhaṃ siyanti, apāhaṃ itthaṃ siyanti, apāhaṃ evaṃ siyanti, apāhaṃ aññathā siya’’nti (vibha. 973) imesaṃ taṇhāvicaritānaṃ gahaṇaṃ| tattha <hi rend="bold">evaṃsmī</hi>ti idaṃ samato upanidhāya gahaṇaṃ, yathā ayaṃ khattiyo, yathā ayaṃ brāhmaṇo, evaṃ ahampīti attho| <hi rend="bold">aññathāsmī</hi>ti idaṃ asamaṇo upanidhāya gahaṇaṃ, yathā ayaṃ khattiyo, yathā ayaṃ brāhmaṇo, tato aññathā ahaṃ hīno vā adhiko vāti attho| iti imāni pubbe vuttāni dveti etāni paccuppannavasena cattāri taṇhāvicaritāni| <hi rend="bold">bhavissa</hi>ntiādīni pana cattāri anāgatavasena vuttāni| tesaṃ purimacatukke vuttanayeneva attho veditabbo| <hi rend="bold">asasmī</hi>ti asatīti asaṃ| niccassetaṃ adhivacanaṃ, tasmā sassato asmīti attho| <hi rend="bold">satasmī</hi>ti sīdatīti sataṃ| aniccassetaṃ adhivacanaṃ, tasmā asassato asmīti attho| iti imāni dve sassatucchedavasena vuttāni| ito parāni <hi rend="bold">siya</hi>ntiādīni cattāri saṃsayaparivitakkavasena vuttāni, tāni purimacatukke vuttanayena atthato veditabbāni| <hi rend="bold">apāhaṃ siya</hi>ntiādīni cattāri ‘‘api nāmāhaṃ bhaveyya’’nti evaṃ patthanākappanavasena vuttāni, tāni purimacatukke vuttanayeneva veditabbāni|</p>

<p rend="bodytext">ettha ca sassatucchedavasena vuttā dve diṭṭhisīsā nāma, asmi, bhavissaṃ, siyaṃ, apāhaṃ siyanti ete pana cattāro suddhasīsā eva, ‘‘itthasmī’’tiādayo tayo tayoti dvādasa sīsamūlakā nāma| evametāni dve diṭṭhisīsā, cattāro suddhasīsā, dvādasa sīsamūlakāti ajjhattikassupādāya aṭṭhārassa taṇhāvicaritāni veditabbāni|</p>

<p rend="bodytext"><hi rend="bold">bāhirassupādāyā</hi>ti bāhiraṃ khandhapañcakaṃ upādāya| idampi hi upayogatthe sāmivacanaṃ| <hi rend="bold">iminā</hi>ti iminā rupena vā…pe.… viññāṇena vāti evaṃ rūpādīsu ekameva ‘‘aha’’nti, itaraṃ kiñcanapalibodhabhāvena gahetvā taṇhādivasena ‘‘asmī’’ti abhinivisati, ‘‘iminā’’ti ayamettha viseso| <hi rend="bold">asmī</hi>ti iminā khaggena vā chattena vā abhisekena vā ‘‘khattiyohamasmī’’ti <pb ed="M" n="1.0322"/> abhinivisati| <hi rend="bold">bāhirarūpādinissitānī</hi>ti bāhirāni parasantatipariyāpannāni rūpavedanādīni nissitāni| <hi rend="bold">aṭṭhārasā</hi>ti iminā ‘‘asmī’’tiādinayappavattāni aṭṭhārasa, tāni pubbe vuttanayeneva veditabbāni| ‘‘iminā’’ti hi <pb ed="V" n="1.0287"/> ayamevettha viseso, tasmā ‘‘dve diṭṭhisīsā’’tiādinā vuttanayeneva niddhāretvā veditabbā| ubhayaṃ pana ekajjhaṃ katvā āha <hi rend="bold">‘‘chattiṃsā’’</hi>ti|</p>

<p rend="bodytext"><hi rend="bold">niddesatthenā</hi>ti ‘‘chayime āvuso taṇhākāyā’’tiādiniddesapāḷiyā atthavacanena| <hi rend="bold">niddesavitthārā</hi>ti tassa ca niddesassa aṭṭhasatataṇhāvicaritavasena vitthārena| <hi rend="bold">vitthārassa ca puna saṅgahato</hi>ti dvīhi ākārehi vitthāritassa aṭṭhārasataṇhāvicaritapabhedassa chaḷeva tissoyevāti ca puna saṅgahaṇato ca|</p>

<p rend="bodytext"><hi rend="bold">vipākavedanā adhippetā</hi> visesato attānaṃ assādetabbato| tameva hissā assādetabbataṃ pakāsetuṃ <hi rend="bold">‘‘katha’’</hi>ntiādi vuttaṃ| <hi rend="bold">assādanenā</hi>ti abhiratiyā| <hi rend="bold">mamāyantā</hi>ti dhanāyantā| <hi rend="bold">cittakārādīna</hi>nti <hi rend="bold">ādi</hi>-saddena iṭṭhavaṇṇārammaṇadāyakānaṃ saṅgaho| <hi rend="bold">sippasandassanakādīna</hi>nti <hi rend="bold">ādi</hi>-saddena vejjādīnaṃ saṅgaho| vejjā hi rasāyatanojāvasena tadupatthambhitavasena ca dhammārammaṇassa dāyakā| svāyaṃ <hi rend="bold">ādi</hi>-saddo ‘‘vīṇāvādakādī’’tiādinā paccekañca yojetabbo, <hi rend="bold">puttaṃ mamāyantā</hi>ti puttaṃ sampiyāyantā| putto viya cettha vedanā daṭṭhabbā, sappāyasappikhīrādīni viya vedanāya paccayabhūtāni iṭṭharūpādiārammaṇāni, dhāti viya rūpādichaḷārammaṇadāyakā cittakārādayo daṭṭhabbā|</p>

<p rend="centre">taṇhāvāravaṇṇanā niṭṭhitā|</p>

<p rend="subhead">vedanāvāravaṇṇanā</p>

<p rend="bodytext" n="97"><hi rend="paranum">97</hi><hi rend="dot">.</hi> cakkhusamphassajā eva vedanā atītādibhedabhinnā rāsivasena ekajjhaṃ gahetvā eko vedanākāyo yathā vedanākkhandho, evaṃ sotasamphassajādikāti pāḷiyaṃ ‘‘chayime āvuso vedanākāyā’’ti vuttanti āha <hi rend="bold">‘‘vedanākāyāti vedanāsamūhā’’</hi>ti| cakkhusamphassato jātā <hi rend="bold">cakkhusamphassajā vedanā</hi>| sā pana upādinnāpi anupādinnāpi, tadubhayassapi saṅgaṇhantena atthavaṇṇanāya katattā āha <hi rend="bold">‘‘ayaṃ tāvettha sabbasaṅgāhikakathā’’</hi>ti| idāni ‘‘vipākavidhi aya’’nti upādinnayeva <pb ed="M" n="1.0323"/> gaṇhanto <hi rend="bold">‘‘vipākavasenā’’</hi>tiādimāha| <hi rend="bold">manodvāre manoviññāṇadhātusampayuttā</hi>ti tadārammaṇamanoviññāṇadhātusampayuttā|</p>

<p rend="bodytext"><hi rend="bold">avasesāna</hi>nti <pb ed="V" n="1.0288"/> sampaṭicchanādivedanānaṃ| <hi rend="bold">upanissayādī</hi>ti <hi rend="bold">ādi</hi>-saddena anantarādīnaṃ saṅgaho daṭṭhabbo| anantarānañhi anantarādivasena, itaresaṃ upanissayavasena phasso paccayo hoti, manodvāre pana tadārammaṇavedanānaṃ manosamphasso upanissayavasena paccayo| <hi rend="bold">advārikāna</hi>nti dvārarahitānaṃ| na hi paṭisandhiādivedanānaṃ kiñci dvāraṃ atthi| <hi rend="bold">sahajātamanosamphassasamudayā</hi>ti etenassa tāsaṃ sahajātakoṭiyā paccayabhāvamāha|</p>

<p rend="centre">vedanāvāravaṇṇanā niṭṭhitā|</p>

<p rend="subhead">phassavāravaṇṇanā</p>

<p rend="bodytext" n="98"><hi rend="paranum">98</hi><hi rend="dot">.</hi> cakkhuṃ nissāya uppanno samphasso <hi rend="bold">cakkhusamphasso</hi>| <hi rend="bold">pañcavatthukā</hi>ti cakkhādipañcavatthukā cakkhādipañcavatthusannissayā| ‘‘upādinnakakathā esā’’ti <hi rend="bold">bāvīsati</hi>ggahaṇaṃ, pavattikathābhāvato <hi rend="bold">lokiya</hi>ggahaṇaṃ| <hi rend="bold">vipākamanasampayuttaphassā</hi>ti vipākamanoviññāṇasampayuttā phassā| paccayuppannena viya paccayenapi upādinnakeneva bhavitabbanti <hi rend="bold">‘‘channaṃ cakkhādīnaṃ āyatanāna’’</hi>nti vuttaṃ|</p>

<p rend="centre">phassavāravaṇṇanā niṭṭhitā|</p>

<p rend="subhead">saḷāyatanavāravaṇṇanā</p>

<p rend="bodytext" n="99"><hi rend="paranum">99</hi><hi rend="dot">.</hi> nidassanamattañcetaṃ, tasmā yathā ettha arūpalokāpekkhāya chaṭṭhāyatanañca saḷāyatanañca saḷāyatananti ekaseso icchitabbo, evaṃ yesaṃ paccayuppanno upādinno, paccayo pana anupādinnotipi icchitabbo| tesaṃ matena bāhirāyatanavasenapi ekaseso veditabbo ‘‘chaṭṭhāyatanañca saḷāyatanañca saḷāyatanañca saḷāyatana’’nti| visuddhimaggopi imassa āgamassa <pb ed="M" n="1.0324"/> atthasaṃvaṇṇanāti āha <hi rend="bold">‘‘visuddhimagge…pe.… vuttanayamevā’’</hi>ti| esa nayo aññatthāpi visuddhimaggaggahaṇe|</p>

<p rend="centre">saḷāyatanavāravaṇṇanā niṭṭhitā|</p>

<p rend="subhead">nāmarūpavāravaṇṇanā</p>

<p rend="bodytext" n="100"><hi rend="paranum">100</hi><hi rend="dot">.</hi> <hi rend="bold">namanalakkhaṇa</hi>nti <pb ed="V" n="1.0289"/> ārammaṇābhimukhaṃ namanasabhāvaṃ tena vinā apavattanato| <hi rend="bold">ruppanaṃ</hi> sītādivirodhipaccayasannipāte visadisuppatti| ime pana <hi rend="bold">tayo</hi>tiādinā sabbacittuppādasādhāraṇavaseneva taṃsaṅkhārakkhandhaggahaṇaṃ, tasmā ye yattha asādhāraṇā, tepi atthato gahitāyevāti dasseti|</p>

<p rend="bodytext"><hi rend="bold">upādiyitvā</hi>ti paccaye katvā| paccayakaraṇameva hi paccayuppannassa paccayabhūtadhammānaṃ upādiyanaṃ| samūhasambandhe sāmivacanaṃ etanti <hi rend="bold">‘‘samūhatthe etaṃ sāmivacana’’</hi>nti vuttaṃ tena vinā sambandhassa abhāvato| <hi rend="bold">tenā</hi>ti tasmā| <hi rend="bold">taṃ sabbampī</hi>ti taṃ bhūtupādāyapabhedaṃ sabbampi sattavīsatividhaṃ| <hi rend="bold">yassa nāmassā</hi>ti catuvokārabhave nāmassa| <hi rend="bold">viññāṇa</hi>mpi tappariyāpannameva veditabbaṃ| <hi rend="bold">rūpassā</hi>ti ekavokārabhave rūpassa| <hi rend="bold">viññāṇaṃ</hi> pana pañcavokārabhave saṅkhāraviññāṇameva| <hi rend="bold">yassa</hi> pañcavokārabhave nāmarūpassa| <hi rend="bold">tassa vasenā</hi>ti sahajātassa sahajātādivasena, anantarassa anantarādivasena, itarassa upanissayādivasena tassa nāmassa yathārahaṃ tassa tassa viññāṇassa paccayabhāvo veditabbo|</p>

<p rend="centre">nāmarūpavāravaṇṇanā niṭṭhitā|</p>

<p rend="subhead">viññāṇavāravaṇṇanā</p>

<p rend="bodytext" n="101"><hi rend="paranum">101</hi><hi rend="dot">.</hi> <hi rend="bold">tebhūmakavipāka</hi>ggahaṇe kāraṇaṃ heṭṭhā vuttameva| <hi rend="bold">saṅkhāro yassa viññāṇassā</hi>ti ettha aṭṭhavidhopi kāmāvacarapuññābhisaṅkhāro soḷasavidhassa kāmāvacaravipākaviññāṇassa, pañcavidhopi rūpāvacarapuññābhisaṅkhāro pañcavidhassa rūpāvacaravipākaviññāṇassa, dvādasavidhopi apuññābhisaṅkhāro sattavidhassa akusalavipākaviññāṇassa, catubbidhopi āneñjābhisaṅkāro <pb ed="M" n="1.0325"/> catubbidhassa arūpāvacaravipākaviññāṇassa yathārahaṃ paṭisandhipavattīsu kammapaccayena ceva upanissayapaccayena ca paccayo hoti| ayamettha saṅkhepo, vitthāro pana <hi rend="bold">visuddhimagge</hi> (visuddhi. 2.620) vuttanayena veditabbo|</p>

<p rend="centre">viññāṇavāravaṇṇanā niṭṭhitā|</p>

<p rend="subhead">saṅkhāravāravaṇṇanā</p>

<p rend="bodytext" n="102"><hi rend="paranum">102</hi><hi rend="dot">.</hi> <hi rend="bold">abhisaṅkharaṇalakkhaṇo</hi>ti <pb ed="V" n="1.0290"/> abhisañcetayitasabhāvo, āyūhanalakkhaṇoti attho| <hi rend="bold">copanavasenā</hi>ti kāyaviññattisaṅkhātacopanavasena| tena pañcadvārikacetanā paṭikkhipati| <hi rend="bold">vacanabhedavasenā</hi>ti vācānicchāraṇavasena| vacīviññattisamuṭṭhāpanavasenāti attho| yathāvuttā vīsati, nava mahaggatakusalacetanā cāti <hi rend="bold">ekūnatiṃsa manosañcetanā</hi>| <hi rend="bold">‘‘kusalānaṃ upanissayavasenā’’</hi>ti vuttaṃ, ekaccānaṃ ārammaṇavasenapīti vattabbaṃ| <hi rend="bold">sahajātādivasenā</hi>ti sahajāta-aññamañña-nissaya-sampayutta-atthi-avigatahetuvasena, anantarānaṃ anantarasamanantaranantarūpanissayanatthivigatāsevanasena paccayo| <hi rend="bold">api</hi>-saddena upanissayaṃ saṅgaṇhāti|</p>

<p rend="centre">saṅkhāravāravaṇṇanā niṭṭhitā|</p>

<p rend="subhead">avijjāvāravaṇṇanā</p>

<p rend="bodytext" n="103"><hi rend="paranum">103</hi><hi rend="dot">.</hi> <hi rend="bold">‘‘dukkhasacceaññāṇa’’</hi>nti saṅkhepato vuttamatthaṃ vivarituṃ <hi rend="bold">‘‘tatthā’’</hi>tiādi āraddhaṃ| <hi rend="bold">ta</hi>nti aññāṇaṃ| satipi pahātabbatte pariññeyyattavasena <hi rend="bold">antogadhaṃ</hi>| <hi rend="bold">dukkhasaccañcassā</hi>ti vatthusaṅkhātaṃ sampayuttakhandhasaṅkhātañca dukkhasaccaṃ assa aññāṇassa| taṃ hissa nissayapaccayo hoti| <hi rend="bold">tassā</hi>ti dukkhasaccassa| <hi rend="bold">yāthāvalakkhaṇapaṭivedhanivāraṇenā</hi>ti saṅkhataviparītasabhāvapaṭivijjhanassa nivāraṇena| etenassa pariññābhisamayasaṅkhātassa ariyamaggapaṭivedhassa vibandhakabhāvamāha| <hi rend="bold">ñāṇappavattiyā</hi>ti ‘‘idaṃ dukkhaṃ, ettakaṃ dukkha’’nti <pb ed="M" n="1.0326"/> anubujjhanākārāya pubbabhāgañāṇappavattiyā| <hi rend="bold">etthā</hi>ti dukkhasacce| <hi rend="bold">appadānenā</hi>ti avissajjanena| etenassā anubodhañāṇassapi vibandhakatamāha|</p>

<p rend="bodytext"><hi rend="bold">tīhi kāraṇehi veditabbaṃ</hi> antogadhābhāvato| idha sampayuttakhandhavaseneva vatthuto samudaye aññāṇaṃ daṭṭhabbaṃ| <hi rend="bold">ekenevā</hi>ti itaraṃ kāraṇattayaṃ paṭikkhipati| yadipi aññāṇaṃ nirodhamagge ārammaṇaṃ na karoti, kuto tadantogadhatabbatthutā, te pana jānitukāmassa tappaṭicchādanavasena anirodhamaggesu nirodhamaggaggāhahetutāvasena ca pavattamānaṃ <hi rend="bold">‘‘nirodhe paṭipadāyañca aññāṇa’’</hi>nti vuccati| tenāha <hi rend="bold">‘‘paṭicchādanato’’</hi>tiādi| tassattho vuttoyeva| <hi rend="bold">gambhīrattā</hi>ti sabhāveneva gambhīrattā| agādhapatiṭṭhābhāvena taṃvisayassa ñāṇassa uppādetuṃ asakkuṇeyyattā <hi rend="bold">duddasaṃ| purimaṃ</hi> <pb ed="V" n="1.0291"/> <hi rend="bold">pana</hi> saccadvayaṃ| <hi rend="bold">vañcanīyaṭṭhenā</hi>ti vañcakabhāvena ayāthāvabhāvena upaṭṭhānato <hi rend="bold">duddasattā gambhīraṃ,</hi> na sabhāvato, tasmā taṃvisayaṃ aññāṇaṃ uppajjati| <hi rend="bold">tatthā</hi>ti tasmiṃ purimasaccadvaye aniccādisabhāvalakkhaṇassa duddasattā eva niccādivipallāsavasena pavattati aññāṇanti ānetvā sambandhitabbaṃ|</p>

<p rend="bodytext">idāni niddesavibhāgenapi avijjāya saccesu pavattivibhāgaṃ dassetuṃ <hi rend="bold">‘‘apicā’’</hi>tiādi vuttaṃ| tattha <hi rend="bold">dukkhe</hi>ti ettakena bhummaniddesena| <hi rend="bold">saṅgahato</hi>ti pariññeyyatāya dukkhena saṅgahetabbato| tena niddhāraṇatthaṃ dasseti| dukkhasmiñhi avijjā niddhārīyati, na aññasmiṃ| <hi rend="bold">vatthuto</hi>ti ādhāratthaṃ| dukkhasannissayā hi avijjā| <hi rend="bold">ārammaṇato</hi>ti visayatthaṃ taṃ ārabbha pavattanato| <hi rend="bold">kiccato</hi>ti byāpanatthaṃ chādanavasena taṃ byāpetvā pavattanato| iminā nayena sesesupi attho veditabbo| <hi rend="bold">avisesato</hi>ti visesābhāvato, vuttanayena dukkhādīsu pavattiākāravisesaṃ aggahetvāti attho| <hi rend="bold">sabhāvato</hi>ti sarasalakkhaṇato| catunnampi saccānaṃ ajānanasabhāvā hi avijjā| kāmarāgabhavarāgā kāmāsavabhavāsavāti āha <hi rend="bold">‘‘sahajātādivasenā’’</hi>ti| nanu avijjā eva avijjāsavo, so kathaṃ avijjāya paccayoti āha <hi rend="bold">‘‘pubbuppannā’’</hi>tiādi|</p>

<p rend="centre">avijjāvāravaṇṇanā niṭṭhitā|</p>

<p rend="subhead">āsavavāravaṇṇanā</p>

<p rend="bodytext" n="104"><hi rend="paranum">104</hi><hi rend="dot">.</hi> <hi rend="bold">āsavavāre</hi> <pb ed="M" n="1.0327"/> āsava-saddattho āsavavicāro ca heṭṭhā vuttoyeva| kasmā panāyaṃ vāro vutto, nanu avijjādikāva paṭiccasamuppādadesanāti codanaṃ sandhāya <hi rend="bold">‘‘ayaṃ vāro’’</hi>tiādi āraddhaṃ| <hi rend="bold">paṭiccasamuppādapadesū</hi>ti paṭiccasamuppādakoṭṭhāsesu| dvādasakoṭṭhāsā hi satthu paṭiccasamuppādadesanā| <hi rend="bold">tassāpi paccayadassanavasenā</hi>ti nāyaṃ kāpilānaṃ mūlapakati viya appaccayā, atha kho sappaccayāti avijjāyapi paccayadassanavasena| <hi rend="bold">āsavasamudayenā</hi>ti atītabhave āsavānaṃ samudayena etarahi avijjāya samudayo, etarahi avijjāya samudayena anāgate āsavasamudayoti evaṃ āsavāvijjānaṃ paccayapaccayuppannakabhāvena aparāparaṃ pavattamānaṃ ādikoṭiabhāveneva tannimittassa saṃsārassa ādikoṭiabhāvato anamataggatāsiddhi veditabbā|</p>

<p rend="bodytext"><hi rend="bold">dvattiṃsa</hi> <pb ed="V" n="1.0292"/> <hi rend="bold">ṭhānānī</hi>ti dvattiṃsa saccappaṭivedhakāraṇāni, dvattiṃsa vā catusaccakammaṭṭhānāni| <hi rend="bold">imamhā sammādiṭṭhisuttā</hi>ti yāya ariyasāvako sammādiṭṭhi nāma hoti, sā ariyā sammādiṭṭhi ettha vuttāti sammādiṭṭhisuttaṃ, ito sammādiṭṭhisuttato|</p>

<p rend="bodytext"><hi rend="bold">catusaccapariyāyehī</hi>ti catusaccādhigamakāraṇehi| <hi rend="bold">arahattapariyāyehī</hi>ti ‘‘so sabbaso rāgānusayaṃ pahāyā’’tiādinā arahattādhigamakāraṇehi| tenāha <hi rend="bold">‘‘catusaṭṭhiyā kāraṇehī’’</hi>ti|</p>

<p rend="centre">āsavavāravaṇṇanā niṭṭhitā|</p>

<p rend="centre">sammādiṭṭhisuttavaṇṇanāya līnatthappakāsanā samattā|</p>

</xml>