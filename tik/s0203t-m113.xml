<xml src="s0203t-m113.xml">
<sutra id="m113"/>
<p rend="subhead">3. sappurisadhammasuttavaṇṇanā</p>

<p rend="bodytext" n="105"><hi rend="paranum">105</hi><hi rend="dot">.</hi> <hi rend="bold">sappurisadhamma</hi>nti <pb ed="V" n="2.0071"/> sappurisabhāvakaraṃ dhammaṃ| so pana yasmā sappurisānaṃ paveṇiko dhammo hoti| tasmā āha – <hi rend="bold">‘‘sappurisānaṃ dhamma’’</hi>nti, esa nayo <hi rend="bold">asappurisadhamma</hi>nti etthāpi| evaṃ padhānaṃ anuṭṭhātabbañca sappurisadhammaṃ ādiṃ katvā mātikaṃ ṭhapetvā ayathānupubbiyā niddisanto <hi rend="bold">‘‘katamo ca, bhikkhave, asappurisadhammo’’</hi>tiādimāha| tathā pana niddisanto udāharaṇapubbakaṃ hetuṃ dassetuṃ, <hi rend="bold">‘‘yathā nāmā’’</hi>tiādi vuttaṃ| tena icchitabbapariccāgapubbakaṃ gahetabbaggahaṇaṃ nāma ñāyapaṭipatti, tasmā sappurisadhammā sampādetabbāti dīpento satthā ayathānupubbiyā niddhārīyatīti imamatthaṃ dasseti| tathā aññatthāpi ‘‘asevanā ca bālānaṃ, paṇḍitānañca sevanā’’ti| <hi rend="bold">etadeva hi kuladvayaṃ ‘‘uccakula’’nti vuccati</hi> nippariyāyato| tathāhi antimabhavikā bodhisattā tattheva paṭisandhiṃ gaṇhanti| <hi rend="bold">so</hi>ti sāmīcippaṭipanno bhikkhu| <hi rend="bold">antaraṃ karitvā</hi>ti taṃ kāraṇaṃ katvā| paṭipadā hi viññūnaṃ pūjāya kāraṇaṃ, na uccakulīnatā| <hi rend="bold">mahākulā</hi>ti vipulakulā upāditoditakulasampavattikāti attho|</p>

<p rend="bodytext" n="106"><hi rend="paranum">106</hi><hi rend="dot">.</hi> <hi rend="bold">yasa</hi>saddo parivāravācako| <hi rend="bold">yasassī</hi>ti ca sātisayaparivāravantatā vuccatīti āha <hi rend="bold">‘‘parivārasampanno’’</hi>ti| ādhipateyyābhāvato paresaṃ uparinatti etesaṃ īso īsanaṃ issariyanti akkhātabbāti <hi rend="bold">appesakkhā</hi>| tenāha <hi rend="bold">‘‘appaparivārā’’</hi>ti| abhāvattho hi idha <hi rend="bold">appa</hi>-saddo|</p>

<p rend="bodytext" n="107"><hi rend="paranum">107</hi><hi rend="dot">.</hi> <hi rend="bold">naveva dhutaṅgāni āgatānī</hi>ti ettha yathā ukkaṭṭhapaṃsukūlikassa tecīvarikatā sukarā| evaṃ ukkaṭṭhapiṇḍapātikassa sapadānacārikatā sukarā| ekāsanikassa ca pattapiṇḍikakhalupacchābhattikatā sukarā evāti – ‘‘paṃsukūliko hotī’’tiādivacaneneva pāḷiyā anāgatānampi āgatabhāvo veditabbo pariharaṇasukaratāya tesampi samādānasambhavato| tenāha <hi rend="bold">‘‘terasa hontī’’</hi>ti|</p>

<p rend="bodytext" n="108"><hi rend="paranum">108</hi><hi rend="dot">.</hi> kāmataṇhādikāya <pb ed="V" n="2.0072"/><pb ed="M" n="2.0287"/> tāya taṇhāya nibbattāti tammayā, puthujjanā, pakatibhāvūpagamanena tesaṃ bhāvo tammayatā, tappaṭikkhepato <hi rend="bold">atammayatā,</hi> nittaṇhatā| <hi rend="bold">taṃyeva kāraṇaṃ katvā</hi>ti paṭhamajjhānepi taṇhāpahānaṃyeva kāraṇaṃ katvā| <hi rend="bold">citte uppādetvā</hi>ti atammayatāpariyāyena vutte taṇhāya paṭipakkhadhamme sampādetvā| <hi rend="bold">na maññatī</hi>ti maññanānaṃ ariyamaggena sabbaso samucchinnattā kismiñci okāse kāmabhavādike kenaci vatthunā hatthiassakhettavatthādinā pattacīvaravihārapariveṇādinā ca puggalaṃ na maññati| sesaṃ suviññeyyameva|</p>

<p rend="centre">sappurisadhammasuttavaṇṇanāya līnatthappakāsanā samattā|</p>

</xml>