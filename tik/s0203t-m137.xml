<xml src="s0203t-m137.xml">
<sutra id="m137"/>
<p rend="subhead">7. saḷāyatanavibhaṅgasuttavaṇṇanā</p>

<p rend="bodytext" n="304"><hi rend="paranum">304</hi><hi rend="dot">.</hi> <hi rend="bold">veditabbānī</hi>ti <pb ed="V" n="2.0165"/> ettha yathā viditāni cha ajjhattikāni āyatanāni vaṭṭadukkhasamatikkamāya honti, tathā vedanaṃ adhippetanti āha – <hi rend="bold">‘‘sahavipassanena maggena jānitabbānī’’</hi>ti| tattha vipassanāya ārammaṇato maggena asammohato jānanaṃ daṭṭhabbaṃ| sesapadesupi eseva nayo| mano savisesaṃ upavicarati ārammaṇe pavattati etehīti <hi rend="bold">manopavicārā,</hi> vitakkavicārā| ārammaṇe hi abhiniropanānumajjanehi vitakkavicārehi saha cittaṃ pavattati, na tabbirahitaṃ| tenāha <hi rend="bold">‘‘vitakkavicārā’’</hi>tiādi| sattā pajjanti etehi yathārahaṃ vaṭṭaṃ vivaṭṭañcāti <hi rend="bold">sattapadā</hi><pb ed="M" n="2.0382"/>, gehanissitā vaṭṭapadā| yoggānaṃ damanācariyā <hi rend="bold">yoggācariyā</hi>| tenāha <hi rend="bold">‘‘dametabbadamakāna’’</hi>nti| <hi rend="bold">sesa</hi>nti vuttāvasesaṃ ekasattatividhaviññāṇaṃ saphassarūpakasseva adhippetattā|</p>

<p rend="bodytext" n="305"><hi rend="paranum">305</hi><hi rend="dot">.</hi> <hi rend="bold">idhā</hi>ti imissaṃ chaviññāṇakāyadesanāyaṃ| manodhātuttayavinimuttameva manoviññāṇadhātūti veditabbaṃ|</p>

<p rend="bodytext"><hi rend="bold">cakkhumhi samphasso</hi>ti cakkhuṃ nissāya uppanno samphasso| tenāha – <hi rend="bold">‘‘cakkhuviñāṇasampayuttasamphassassetaṃ adhivacana’’</hi>nti|</p>

<p rend="bodytext">yathā kevalena viññāṇena rūpadassanaṃ na hoti, evaṃ kevalena cakkhupasādenapīti vuttaṃ <hi rend="bold">‘‘cakkhuviññāṇenā’’</hi>ti| tena pāḷiyaṃ <hi rend="bold">cakkhunā</hi>ti nissayamukhena nissitakiccaṃ vuttanti dasseti| <hi rend="bold">ārammaṇavasenā</hi>ti ārammaṇapaccayabhāvena| ‘‘upavicarati’’cceva kasmā vuttaṃ, nanu tattha vitakkabyāpāropi atthīti? saccaṃ atthi| so panettha taggatikoti āha – <hi rend="bold">‘‘vitakko taṃsampayutto cā’’</hi>ti| sampayuttadhammānampi upavicaraṇaṃ vitakkavicārānaṃyevettha kiccanti <hi rend="bold">‘‘vitakkavicārasaṅkhātā manopavicārā’’</hi>ti vuttaṃ| somanassayutto upavicāro <hi rend="bold">somanassūpavicāro</hi> yathā ‘‘ājaññaratho’’ti āha <hi rend="bold">‘‘somanassena saddhi’’</hi>ntiādi|</p>

<p rend="bodytext" n="306"><hi rend="paranum">306</hi><hi rend="dot">.</hi> upavicārānaṃ upassayaṭṭhena gehaṃ viyāti gehaṃ, rūpādayoti āha – <hi rend="bold">‘‘gehassitānīti kāmaguṇanissitānī’’</hi>ti| niccasaññādinikkhamanato nekkhammaṃ vipassanāti, <hi rend="bold">‘‘nekkhammassitānīti</hi> <pb ed="V" n="2.0166"/> <hi rend="bold">vipassanānissitānī’’</hi>ti vuttaṃ| <hi rend="bold">iṭṭhāna</hi>nti kasivaṇijjādivasena pariyiṭṭhānanti āha <hi rend="bold">‘‘pariyesitāna’’</hi>nti| piyabhāvo pana kantasaddeneva kathitoti kāmitabbānaṃ mano rametīti <hi rend="bold">manoramānaṃ</hi>| lokena āmasīyatīti <hi rend="bold">lokāmisaṃ,</hi> taṇhā| tāya gahetabbatāya iṭṭhabhāvāpādanena paṭisaṅkhatatāya ca <hi rend="bold">paṭisaṃyuttānaṃ| atīte kataṃ uppajjati</hi> ārammaṇikanubhavanassa asambhavatoti adhippāyo| edisaṃ anussaraṇaṃ diṭṭhaggahaṇānussarena ca hotīti dassetuṃ, <hi rend="bold">‘‘yathāha’’</hi>ntiādi vuttaṃ|</p>

<p rend="bodytext"><hi rend="bold">aniccākāra</hi>nti hutvā abhāvākāraṃ| <hi rend="bold">vipariṇāmavirāganirodha</hi>nti jarāya maraṇena cāti dvedhā vipariṇāmetabbañceva, tato eva palokitaṃ bhaṅgañca| aṭṭhakathāyaṃ pana yasmā uppannaṃ rūpaṃ tenevākārena na tiṭṭhati<pb ed="M" n="2.0383"/>, atha kho uppādāvatthāsaṅkhātaṃ pakatiṃ vijahati, vijahitañca jarāvatthāya tato vigacchati, vigacchantañca bhaṅguppattiyā nirujjhatīti imaṃ visesaṃ dassetuṃ, <hi rend="bold">‘‘pakativijahanenā’’</hi>tiādi vuttaṃ| kāmañcettha ‘‘yathābhūtaṃ sammappaññāya passato’’ti vuttaṃ, anubodhañāṇaṃ pana adhippetaṃ vīthipaṭipannāya vipassanāya vasenāti <hi rend="bold">‘‘vipassanāpaññāyā’’</hi>ti vuttaṃ upavicāraniddesabhāvato| tathā hi vakkhati – ‘‘chasudvāresu iṭṭhārammaṇe āpāthagate’’tiādi| <hi rend="bold">saṅkhārānaṃ bhedaṃ passato</hi>ti sabbesaṃ saṅkhārānaṃ khaṇe khaṇe bhijjanasabhāvaṃ vīthipaṭipannena vipassanāñāṇena passato| tenāha <hi rend="bold">‘‘saṅkhāragatamhi tikkhe’’</hi>tiādi| tattha <hi rend="bold">saṅkhāgatamhī</hi>ti saṅkhāragate visayabhūte| <hi rend="bold">tikkhe</hi>ti bhāvanābalena indriyānañca samatāya tibbe| <hi rend="bold">sūre</hi>ti paṭipakkhehi anabhibhūtatāya, tesañca abhibhavanasamatthatāya visade paṭubhūte pavattante|</p>

<p rend="bodytext">kilesānaṃ vikkhambhanavasena vūpasantatāya <hi rend="bold">santacittassa,</hi> saṃsāre bhayassa ikkhanato <hi rend="bold">bhikkhuno,</hi> uttarimanussadhammasannissitattā <hi rend="bold">amānusī ratī</hi>ti vivekarati nekkhammarati| <hi rend="bold">yato yato</hi>ti yathā yathā nayavipassanādīsu yena yena sammasanākārenāti attho| <hi rend="bold">khandhānaṃ udayabbaya</hi>nti pañcupādānakkhandhānaṃ uppādañca bhaṅgañca| <hi rend="bold">amatantaṃ vijānata</hi>nti vijānantānaṃ viññūnaṃ āraddhavipassanānaṃ taṃ pītipāmojjaṃ amatādhigamahetutāya amatanti veditabbaṃ|</p>

<p rend="bodytext"><hi rend="bold">chasu dvāresu iṭṭhārammaṇe āpāthagate</hi>ti rūpādivasena chabbidhe iṭṭhārammaṇe yathārahaṃ chasu dvāresu āpāthagate| visaye cetaṃ bhummavacanaṃ|</p>

<p rend="bodytext" n="307"><hi rend="paranum">307</hi><hi rend="dot">.</hi> <hi rend="bold">paccuppanna</hi>nti santatipaccuppannaṃ| <hi rend="bold">anuttaravimokkho nāma arahattaṃ</hi> idha adhippetaṃ ukkaṭṭhaniddesena| kathaṃ pana tattha pihaṃ upaṭṭhapeti, na hi adhigataṃ arahattaṃ ārammaṇaṃ hoti, na <pb ed="V" n="2.0167"/> ca taṃ ārabbha pihā pavattatīti? ko vā evamāha – ‘‘arahattaṃ ārammaṇaṃ katvā pihaṃ upaṭṭhapetī’’ti| anussutiladdhaṃ pana parikappasiddhaṃ arahattaṃ uddissa patthanaṃ ṭhapeti, tattha cittaṃ paṇidahati| tenāha bhagavā – ‘‘kudāssu nāmāhaṃ tadāyatanaṃ upasampajja viharissāmī’’ti| <hi rend="bold">āyatana</hi>nti arahattameva chaḷaṅgasamannāgamādikāraṇabhāvato, manāyatanadhammāyatanabhāvato ca tathā vuttaṃ, taṃ panetaṃ domanassaṃ <pb ed="M" n="2.0384"/> patthanaṃ paṭṭhapentassa uppajjati patthanāya sahāvattanato| na hi lobhadosānaṃ saha vutti atthi| <hi rend="bold">patthanāmūlakattā</hi>ti iminā upaṭṭhāpayato padassa hetuatthajotakatamāha| <hi rend="bold">eva</hi>nti ‘‘kudāssunāmā’’tiādinā vuttākārena| <hi rend="bold">ussukkāpetu</hi>nti yathā maggena ghaṭeti, evaṃ ussukkāpetuṃ|</p>

<p rend="bodytext" n="308"><hi rend="paranum">308</hi><hi rend="dot">.</hi> <hi rend="bold">aññāṇupekkhā</hi>ti aññāṇasahitā upekkhā asamapekkhanapavattā| tena tena maggodhinā tassa tassa apāyagamanīyakilesodhissa anavasesato jitattā khīṇāsavo nippariyāyato odhijino nāma; tadabhāvato puthujjano nippariyāyatova anodhijino nāma; sekho pana siyā pariyāyato odhijinoti| tampi nivattento, <hi rend="bold">‘‘akhīṇāsavassāti attho’’</hi>ti āha| <hi rend="bold">āyatiṃ vipākaṃ jinitvā</hi>ti appavattikaraṇavasena sabbaso āyatiṃ vipākaṃ jinitvā ṭhitattā khīṇāsavova nippariyāyato vipākajino nāma; tadabhāvato puthujjano nippariyāyato avipākajino nāma; sekho pana siyā pariyāyato vipākajinoti| tampi nivattento <hi rend="bold">‘‘akhīṇāsavassevāti attho’’</hi>ti āha| apassantassa rūpanti pāḷito padaṃ ānetvā sambandhitabbaṃ| pāḷiyaṃ pubbe ‘‘puthujjanassā’’ti vatvā puna ‘‘assutavato puthujjanassā’’ti vacanaṃ andhaputhujjanassāyaṃ upekkhā, na kalyāṇaputhujjanassāti dassanatthaṃ| gehassitā upekkhā hi yaṃ kiñci ārammaṇavatthuṃ apekkhasseva, na nirapekkhassāti iṭṭhe, iṭṭhamajjhatte vā ārammaṇe siyāti vuttaṃ <hi rend="bold">‘‘iṭṭhārammaṇe āpāthagate’’</hi>ti| aññāṇena pana tattha ajjhupekkhanākārappatti hoti| tenāha <hi rend="bold">‘‘guḷapiṇḍake’’</hi>tiādi|</p>

<p rend="bodytext"><hi rend="bold">iṭṭhe arajjantassa aniṭṭhe adussantassā</hi>ti idaṃ yebhuyyena sattānaṃ iṭṭhe rajjanaṃ, aniṭṭhe dussananti katvā vuttaṃ| ayoniyomanasikāro hi taṃtaṃārammaṇavasena na katthacipi javananiyamaṃ karotīti vuttaviparītepi ārammaṇe rajjanadussanaṃ sambhavati, tathāpissa rajjanadussanaṃ atthato paṭikkhittamevāti daṭṭhabbaṃ| <hi rend="bold">asamapekkhane</hi>ti asamaṃ ayuttadassane ayoniso sammohapubbakaṃ ārammaṇassa gahaṇe|</p>

<p rend="bodytext" n="309"><hi rend="paranum">309</hi><hi rend="dot">.</hi> <hi rend="bold">pavattanavasenā</hi>ti uppādanavasena ceva bahulīkaraṇavasena ca| <hi rend="bold">nissāya ceva āgamma</hi> <pb ed="V" n="2.0168"/> <hi rend="bold">cā</hi>ti āgamanaṭṭhānabhūte nissayapaccayabhūte ca <pb ed="M" n="2.0385"/> katvā| <hi rend="bold">atikkantāni nāma honti</hi> vikkhambhanena ussārentā samussārentā|</p>

<p rend="bodytext">somanassabhāvasāmaññaṃ gahetvā, <hi rend="bold">‘‘sarikkhakeneva sarikkhakaṃ jahāpetvā’’</hi>ti vuttaṃ| idhāpi pahāyakaṃ nāma pahātabbato balavameva, saṃkilesadhammānaṃ balavabhāvato sātisayaṃ pana balavabhāvaṃ sandhāya <hi rend="bold">‘‘idāni balavatā’’</hi>tiādi vuttaṃ| balavabhāvato vodānadhammānaṃ adhigamassa adhippetattā hettha nekkhammassitadomanassānampi pahānaṃ jotitaṃ|</p>

<p rend="bodytext">upekkhāya pahāyakabhāvena adhippetattā <hi rend="bold">‘‘upekkhākathā veditabbā’’</hi>ti vuttaṃ| jhānassa alābhino ca lābhino ca pakiṇṇakasaṅkhārasammasanaṃ sandhāya, <hi rend="bold">‘‘suddhasaṅkhāre ca pādake katvā’’</hi>ti| <hi rend="bold">upekkhāsahagatā</hi>ti bhāvanāya paguṇabhāvaṃ āgamma kadāci ajjhupekkhanavasenapi hi sammasanaṃ hotīti| pādakajjhānavasena, sammasitadhammavasena vā āgamanavipassanāya bahulaṃ somanassasahagatabhāvato <hi rend="bold">‘‘vuṭṭhānagāminī pana vipassanā somanassasahagatāvā’’</hi>ti niyametvā vuttaṃ| <hi rend="bold">upekkhāsahagatā hotī</hi>ti etthāpi eseva nayo| <hi rend="bold">catutthajjhānādīnī</hi>ti <hi rend="bold">ādi</hi>-saddena arūpajjhānāni saṅgaṇhāti| <hi rend="bold">purimasadisāvā</hi>ti purimasadisā eva, upekkhāsahagatā vā hoti somanassasahagatā vāti attho| <hi rend="bold">idaṃ sandhāyā</hi>ti yaṃ catutthajjhānādipādakato eva upekkhāsahagataṃ vuṭṭhānagāminivipassanaṃ nissāya somanassasahagatāya vipassanāya pahānaṃ, idaṃ sandhāya| <hi rend="bold">pahāna</hi>nti cettha samatikkamalakkhaṇaṃ veditabbaṃ|</p>

<p rend="bodytext"><hi rend="bold">etaṃ visesaṃ</hi> vipassanāya āvajjanaṭṭhānabhūtaṃ| vuṭṭhānagāminiyā āsanne samāpannajjhānavipassanā pādakajjhānavipassanā, sammasitadhammoti <hi rend="bold">vipassanāya ārammaṇabhūtā khandhā| puggalajjhāsayo</hi>ti pādakajjhānassa sammasitajjhānassa ca bhede sati paṭipajjanakassa puggalassa, ‘‘aho vata mayhaṃ pañcaṅgikaṃ jhānaṃ bhaveyya caturaṅgika’’ntiādinā pubbe pavattajjhāsayo| <hi rend="bold">tesampi vāde</hi>ti ettha paṭhamatheravāde| <hi rend="bold">ayameva…pe.… niyame</hi>ti tato tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṃ <pb ed="M" n="2.0386"/> aṅgānaṃ asamāpajjitukāmatā virāgabhāvanābhāvato itarassa ca atabbhāvato| eteneva hi paṭhamatheravāde apādakapaṭhamajjhānapādakamaggā paṭhamajjhānikāva honti, itare ca dutiyajjhānikādimaggā pādakajjhānavipassanāniyamehi taṃtaṃjhānikāva| evaṃ sesavādesupi vipassanāniyamo yathāsambhavaṃ yojetabbo| tenāha – <hi rend="bold">‘‘tesampi vāde ayameva pubbabhāge vuṭṭhānagāminivipassanāva niyametī’’</hi>ti| <hi rend="bold">vuttāva,</hi> tasmā na idha vattabbāti adhippāyo|</p>

<p rend="bodytext" n="310"><hi rend="paranum">310</hi><hi rend="dot">.</hi> <hi rend="bold">nānattā</hi>di <pb ed="V" n="2.0169"/> kāmāvacarādikusalādivibhāgato nānāvidhā| tenāha <hi rend="bold">‘‘anekappakārā’’</hi>ti| <hi rend="bold">nānattasitā</hi>ti rūpasaddādinānārammaṇanissayā| <hi rend="bold">ekattā</hi> ekasabhāvā jātibhūmiādivibhāgābhāvato| <hi rend="bold">ekārammaṇanissitā</hi>ti ekappakāreneva ārammaṇe pavattā| <hi rend="bold">heṭṭhā aññāṇupekkhā vuttā</hi> ‘‘bālassa muḷhassā’’tiādinā (ma. ni. 3.308)| <hi rend="bold">upari chaḷaṅgupekkhā vakkhati</hi> ‘‘upekkhako viharatī’’tiādinā (ma. ni. 3.311)| <hi rend="bold">dve upekkhā gahitā</hi> dvinnampi ekattā, ekajjhaṃ gahetabbato, nānattasitāya upekkhāya pakāsitabhāvato ca|</p>

<p rend="bodytext"><hi rend="bold">aññāṇupekkhā aññā saddādīsu</hi> tattha tattheva vijjamānattā| <hi rend="bold">rūpesū</hi>ti ca iminā na kevalaṃ rūpāyatanavisesā eva gahitā, atha kho kasiṇarūpānipīti āha – <hi rend="bold">‘‘rūpe upekkhābhāvañca aññā’’</hi>tiādi| ekattasitabhāvopi idha ekattavisayasampayogavaseneva icchito, na ārammaṇavasena cāti dassetuṃ, <hi rend="bold">‘‘yasmā panā’’</hi>tiādi vuttaṃ| tenevāha <hi rend="bold">‘‘tatthā’’</hi>tiādi| <hi rend="bold">sampayuttavasenā</hi>ti sampayogavasena| ākāsānañcāyatanaṃ nissayatīti <hi rend="bold">ākāsānañcāyatananissitā,</hi> ākāsānañcāyatanakhandhanissitā| <hi rend="bold">sesāsupī</hi>ti viññāṇañcāyatananissitādīsupi|</p>

<p rend="bodytext"><hi rend="bold">arūpāvacaravipassanupekkhāyā</hi>ti arūpāvacaradhammārammaṇāya vipassanupekkhāya| <hi rend="bold">rūpāvacaravipassanupekkha</hi>nti etthāpi eseva nayo| tāya kāmarūpārūpabhedāya taṇhāya nibbattāti tammayā, tebhūmakadhammā, tesaṃ bhāvo <hi rend="bold">tammayatā,</hi> taṇhā yassa guṇassa vasena atthe saddaniveso, tadabhidhānakoti āha – <hi rend="bold">‘‘tammayatā nāma taṇhā’’</hi>ti<pb ed="M" n="2.0387"/>| <hi rend="bold">atammayatā</hi> tammayatāya paṭipakkhoti katvā| <hi rend="bold">vipassanupekkha</hi>nti, ‘‘yadatthi yaṃ bhūtaṃ, taṃ pajahati upekkhaṃ paṭilabhatī’’ti (dī. ni. 3.71; a. ni. 7.55) evamāgataṃ saṅkhāravicinane majjhattabhūtaṃ upekkhaṃ|</p>

<p rend="bodytext" n="311"><hi rend="paranum">311</hi><hi rend="dot">.</hi> <hi rend="bold">yadariyo</hi>ti ettha <hi rend="bold">da</hi>-kāro padasandhikaro, upayogaputhuvacane ca <hi rend="bold">ya</hi>-saddoti dassento, <hi rend="bold">‘‘ye satipaṭṭhāne ariyo’’</hi>ti āha| kāmaṃ ‘‘ariyo’’ti padaṃ sabbesampi paṭividdhasaccānaṃ sādhāraṇaṃ, vakkhamānassa pana visesassa buddhāveṇikattā, <hi rend="bold">‘‘ariyo sammāsambuddho’’</hi>ti vuttaṃ| na hi paccekabuddhādīnaṃ ayamānubhāvo atthi| <hi rend="bold">tīsu ṭhānesū</hi>ti na sussūsantīti vā, ekacce na sussūsanti ekacce sussūsantīti vā, sussūsantīti vā, paṭipannāpaṭipannānaṃ sāvakānaṃ paṭipattisaṅkhātesu tīsu satipaṭṭhānesu| <hi rend="bold">satiṃ paṭṭhapento</hi>ti paṭighānunayehi anavassutattā tadubhayanivattattā sabbadā satiṃ upaṭṭhapento| buddhānameva sā niccaṃ upaṭṭhitasatitā, na itaresaṃ āveṇikadhammabhāvato| ādarena sotumicchā idha sussūsāti tadabhāvaṃ <pb ed="V" n="2.0170"/> dassento, <hi rend="bold">‘‘saddahitvā sotuṃ na icchantī’’</hi>ti āha| <hi rend="bold">na aññā</hi>ti ‘‘na aññāyā’’ti vattabbe yakāralopena niddesoti āha <hi rend="bold">‘‘na jānanatthāyā’’</hi>ti| satthu ovādassa anādiyanameva <hi rend="bold">vokkamana</hi>nti āha – <hi rend="bold">‘‘atikkamitvā…pe.… maññantī’’</hi>ti|</p>

<p rend="bodytext"><hi rend="bold">gehassitadomanassavasenā</hi>ti idaṃ idha paṭikkhipitabbamattadassanapadaṃ daṭṭhabbaṃ| nekkhammassitadomanassassapi satthu pasaṅgavasena ‘‘na ceva attamano hotī’’ti attamanapaṭikkhepena anattamanatā vuttā viya hotīti taṃ paṭisedhento – <hi rend="bold">‘‘appatīto hotīti na evamattho daṭṭhabbo’’</hi>ti| tassa setughāto hi tathāgatānaṃ| yadi evaṃ kasmā attamanatāpaṭikkhepoti āha – <hi rend="bold">‘‘appaṭipannakesu pana anattamanatākāraṇassa abhāvenetaṃ vutta’’</hi>nti| <hi rend="bold">paṭighavassavenā</hi>ti chahi dvārehi paṭighavissandanena, paṭighappavattiyāti attho| <hi rend="bold">uppilāvito</hi>ti na evamattho daṭṭhabbo uppilāvitattassa bodhimūle eva pahīnattā| <hi rend="bold">paṭipannakesū</hi>ti idaṃ adhikāravasena vuttaṃ, appaṭipannakesupi tathāgatassa anattamanatākāraṇaṃ nattheva| <hi rend="bold">etaṃ vutta</hi>nti etaṃ ‘‘attamano ceva hotī’’tiādivacanaṃ vuttaṃ <pb ed="M" n="2.0388"/> sāvakānaṃ sammāpaṭipattiyā satthu anavajjāya cittārādhanāya sambhavato|</p>

<p rend="bodytext" n="312"><hi rend="paranum">312</hi><hi rend="dot">.</hi> <hi rend="bold">damito</hi>ti nibbisevanabhāvāpādanena sikkhāpito| iriyāpathaparivattanavasena aparivattitvā ekadisāya eva sattadisāvidhāvanassa idhādhippetattā sāritānaṃ hatthidammādīnaṃ ekadisādhāvanampi anivattanavaseneva yuttanti āha – <hi rend="bold">‘‘anivattitvā dhāvanto ekaṃyeva disaṃ dhāvatī’’</hi>ti| <hi rend="bold">kāyena anivattitvāvā</hi>ti kāyena aparivattitvā eva| <hi rend="bold">vimokkhavasena aṭṭha disā vidhāvati,</hi> na puratthimādidisāvasena| <hi rend="bold">ekappahārenevā</hi>ti ekanīhāreneva, ekasmiṃyeva vā divase ekabhāgena| ‘‘pahāro’’ti hi divasassa tatiyo bhāgo vuccati| vidhāvanañcettha jhānasamāpajjanavasena akalaṅkamappatisātaṃ javanacittapavattanti āha <hi rend="bold">‘‘samāpajjatiyevā’’</hi>ti| sesaṃ suviññeyyameva|</p>

<p rend="centre">saḷāyatanavibhaṅgasuttavaṇṇanāya līnatthappakāsanā samattā|</p>

</xml>