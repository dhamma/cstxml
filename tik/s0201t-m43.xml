<xml src="s0201t-m43.xml">

<p rend="subhead"><pgroup id="m43"/><readunit id="m43">3. mahāvedallasuttavaṇṇanā</readunit></p>

<p n="449"> garubhāvo <pb ed="M" n="2.0254"/><pb ed="V" n="2.0236"/> gāravaṃ, pāsāṇacchattaṃ viya garukaraṇīyatā| saha gāravenāti sagāravo, garunā kismiñci vutte gāravavasena patissavanaṃ patissavo, saha patissavena sappatissavo, patissavabhūtaṃ taṃsabhāgañca yaṃ kiñci garukaraṇaṃ| sagārave sappatissavacanaṃ <hi rend="bold">sagāravasappatissavacanaṃ</hi>| garukaraṇaṃ vā gāravo, sagāravassa sappatissavacanaṃ <hi rend="bold">sagāravasappatissavacanaṃ</hi>| etena sabhāveneva sagāravassa tathāpavattaṃ vacananti dasseti| aññattha <hi rend="bold">du</hi>-saddo garahatthopi hoti ‘‘dukkhaṃ dupputto’’tiādīsu viya, idha pana so na sambhavati kucchitāya paññāya abhāvatoti āha <hi rend="bold">‘‘paññāya duṭṭhaṃ nāma natthī’’</hi>ti| ‘‘dussīlo’’tiādīsu viya abhāvattho <hi rend="bold">du</hi>-saddoti vuttaṃ <hi rend="bold">‘‘appañño nippaññoti attho’’</hi>ti| <hi rend="bold">kittakenā</hi>ti kena parimāṇena| taṃ pana parimāṇaṃ yasmā parimeyyassa atthassa paricchindanaṃ hoti, <hi rend="bold">nu</hi>-saddo ca pucchāya jotako, tasmā <hi rend="bold">‘‘kittāvatā nu khoti kāraṇaparicchedapucchā’’</hi>ti vatvā <hi rend="bold">‘‘kittakena nu kho evaṃ vuccatīti attho’’</hi>ti āha| ‘‘kāraṇaparicchedapucchā’’ti iminā ‘‘kittāvatā’’ti sāmaññato pucchābhāvo dassito, na visesato, tassa pucchāvisesabhāvañāpanatthaṃ mahāniddese āgatā sabbāva pucchā atthuddhāranayena dasseti <hi rend="bold">‘‘pucchā ca nāmā’’</hi>tiādinā| adiṭṭhaṃ jotīyati etāyāti <hi rend="bold">adiṭṭhajotanā,</hi> pucchā| <hi rend="bold">diṭṭhasaṃsandanā</hi> sākacchāvasena vinicchayakaraṇaṃ| vimati chijjati etāyāti <hi rend="bold">vimaticchedanā</hi>| anumatiyā pucchā <hi rend="bold">anumatipucchā</hi>| ‘‘taṃ kiṃ maññatha, bhikkhave’’tiādipucchāya hi ‘‘kiṃ tumhākaṃ anumatī’’ti anumati pucchitā hoti| kathetuṃ kamyatāya pucchā <hi rend="bold">kathetukamyatāpucchā</hi>|</p>

<p><hi rend="bold">lakkhaṇa</hi>nti ñātuṃ icchito yo koci sabhāvo| <hi rend="bold">aññāta</hi>nti yena kenaci ñāṇena aññātabhāvaṃ āha| <hi rend="bold">adiṭṭha</hi>nti dassanabhūtena paccakkhaṃ viya adiṭṭhataṃ| <hi rend="bold">atulita</hi>nti ‘‘ettakaṃ ida’’nti tulanabhūtena atulitataṃ| <hi rend="bold">atīrita</hi>nti tīraṇabhūtena akatañāṇakiriyāsamāpanataṃ| <hi rend="bold">avibhūta</hi>nti ñāṇassa apākaṭabhāvaṃ| <hi rend="bold">avibhāvita</hi>nti ñāṇena apākaṭīkatabhāvaṃ| <hi rend="bold">idha diṭṭhasaṃsandanāpucchā adhippetā,</hi> na adiṭṭhajotanā vimaticchedanā cāti|</p>

<p>kathamayaṃ <pb ed="M" n="2.0255"/> attho viññāyatīti āha <hi rend="bold">‘‘thero hī’’</hi>tiādi| <hi rend="bold">sayaṃ vinicchinanto</hi>ti sayameva tesaṃ pañhānaṃ atthaṃ visesena nicchinanto| <hi rend="bold">idaṃ sutta</hi>nti idaṃ pañcavīsatipañhapaṭimaṇḍitasuttaṃ, na <pb ed="V" n="2.0237"/> yaṃ kiñci anavaseseneva matthakaṃ pāpesīti| ‘‘sayameva pañhaṃ samuṭṭhāpetvā sayaṃ vinicchinanto’’ti ettha catukkoṭikaṃ bhavatīti dassento <hi rend="bold">‘‘ekacco hī’’</hi>tiādimāha| <hi rend="bold">pañhaṃ samuṭṭhāpetuṃyeva sakkotī</hi>ti pucchanavidhiṃyeva jānāti| <hi rend="bold">na nicchetu</hi>nti nicchetuṃ na sakkoti, vissajjanavidhiṃ na jānātīti attho| <hi rend="bold">visesaṭṭhāna</hi>nti aññehi asadisaṭṭhānaṃ| <hi rend="bold">therena sadiso</hi>ti therena sadiso sāvako natthi|</p>

<p><hi rend="bold">saṃsanditvā</hi>ti saṃyojetvā samānaṃ katvā, yathā tattha sabbaññutaññāṇaṃ pavattaṃ, tathā taṃ avilometvāti attho| <hi rend="bold">līḷāyanto</hi>ti līḷaṃ karonto| dhammakathikatāya aggabhāvappattiyā tattha appaṭihatañāṇatāya buddhalīḷāya viya catunnaṃ parisānaṃ gamanaṃ gaṇhanto dhammakathaṃ katheti|</p>

<p><hi rend="bold">ito vā etto vā anukkamitvā</hi>ti uggahitakathāmaggato yattha katthaci īsakampi anukkamitvā uggahitaniyāmenevāti attho| tenāha <hi rend="bold">‘‘yaṭṭhikoṭi’’</hi>ntiādi| <hi rend="bold">ekapadika</hi>nti ekapadanikkhepamattaṃ| <hi rend="bold">daṇḍakasetu</hi>nti ekadaṇḍakamayaṃ setuṃ| heṭṭhā ca upari ca suttapadānaṃ āharaṇena <hi rend="bold">tepiṭakaṃ buddhavacanaṃ heṭṭhupariyaṃ karonto</hi>| jātassarasadisañca gāthaṃ, suttapadaṃ vā nikkhipitvā tattha nānāupamākāraṇāni āharanto tāni ca tehi suttapadehi bodhento samuṭṭhāpento <hi rend="bold">‘‘jātassare pañcavaṇṇāni kusumāni phullāpento viya sinerumatthake vaṭṭisahassaṃ jālento viyā’’</hi>ti vutto|</p>

<p><hi rend="bold">ekapaduddhāre</hi>ti ekasmiṃ paduddhāraṇakkhaṇe| padavasena <hi rend="bold">saṭṭhi padasatasahassāni</hi> gāthāvasena <hi rend="bold">pannarasa gāthāsahassāni| ākaḍḍhitvā gaṇhanto viyā</hi>ti paccekaṃ pupphāni anocinitvā vallimeva ākaḍḍhitvā ekajjhaṃ pupphāni katvā gaṇhanto viya| tenāha <hi rend="bold">‘‘ekappahārenevā’’</hi>ti| <hi rend="bold">gatimantāna</hi>nti atisayāya ñāṇagatiyā yuttānaṃ| <hi rend="bold">dhitimantāna</hi>nti dhāraṇabalena yuttānaṃ|</p>

<p><hi rend="bold">anantanayussada</hi>nti <pb ed="M" n="2.0256"/> paccayuppannabhāsitatthanibbānavipākakiriyādivasena anantapabhede visaye pavattiyā anantanayehi ussannaṃ upacitaṃ| caturoghanittharaṇatthikānaṃ titthe ṭhapitanāvā viyāti yojanā| <hi rend="bold">sahassayuttājaññaratho</hi>ti vejayantarathaṃ sandhāya vadati|</p>

<p>yasmā pucchāyaṃ byāpanicchānayena ‘‘duppañño duppañño’’ti āmeḍitavasena vuttaṃ, tasmā dhammasenāpati pucchitamatthaṃ vissajjento pucchāsabhāgena ‘‘nappajānāti nappajānātī’’ti āmeḍitavasenevāha| tattha iti-saddo kāraṇatthoti dassento <hi rend="bold">‘‘yasmā nappajānāti, tasmā duppaññoti</hi> <pb ed="V" n="2.0238"/> <hi rend="bold">vuccatī’’</hi>ti āha| <hi rend="bold">idaṃ dukkha</hi>nti idaṃ upādānakkhandhapañcakaṃ dukkhaṃ ariyasaccaṃ| tañca kho ruppanaṃ vediyanaṃ sañjānanaṃ abhisaṅkharaṇaṃ vijānananti saṅkhepato <hi rend="bold">ettakaṃ| ito uddhaṃ</hi> kiñci dhammajātaṃ dukkhaṃ ariyasaccaṃ nāma <hi rend="bold">natthī</hi>ti <hi rend="bold">yāthāvasarasalakkhaṇato</hi> pavattikkamato ceva pīḷanasaṅkhatasantāpavipariṇāmalakkhaṇato ca yathābhūtaṃ ariyamaggapaññāya <hi rend="bold">nappajānāti</hi>| avasesapaccayasamāgame udayati uppajjati, svāyaṃ samudayo saṃsārapavattibhāvenāti āha <hi rend="bold">‘‘pavattidukkhapabhāvikā’’</hi>ti, dukkhasaccassa uppādikāti attho| <hi rend="bold">yāthāvasarasalakkhaṇato</hi>ti yathābhūtaṃ anupacchedakaraṇarasato ceva sampiṇḍananidānasaṃyogapalibodhalakkhaṇato ca|</p>

<p><hi rend="bold">idaṃ nāma ṭhānaṃ patvā</hi>ti idaṃ nāma appavattikāraṇaṃ āgamma| <hi rend="bold">nirujjhatī</hi>ti anuppādanirodhavasena nirujjhati, tenāha <hi rend="bold">‘‘ubhinnaṃ appavattī’’</hi>ti| <hi rend="bold">yāthāvasarasalakkhaṇato</hi>ti yathābhūtaṃ accutirasato ceva nissaraṇavivekāsaṅkhatāmatalakkhaṇato ca| <hi rend="bold">ayaṃ paṭipadā</hi>ti ayaṃ sammādiṭṭhiādikā samodhānalakkhaṇā paṭipajjati etāyāti paṭipadā| <hi rend="bold">dukkhanirodhaṃ gacchatī</hi>ti dukkhanirodhaṃ nibbānaṃ sacchikiriyābhisamayavasena gacchati ārabbha pavattati| <hi rend="bold">yāthāvasarasalakkhaṇato</hi>ti yathābhūtaṃ kilesappahānakaraṇasarasato ceva niyyānahetudassanādhipateyyalakkhaṇato ca nappajānāti| <hi rend="bold">anantaravāre</hi>ti dutiyavāre| <hi rend="bold">imināva nayenā</hi>ti ‘‘idaṃ dukkhaṃ, ettakaṃ dukkha’’ntiādinā paṭhamavāre vuttanayena| tattha hi duppaññaniddesattā pajānanapaṭikkhepavasena desanā āgatā, idha paññavantaniddesattā pajānanavasenāti ayameva viseso| <hi rend="bold">etthā</hi>ti dutiyavāre|</p>

<p><hi rend="bold">savanato</hi>ti <pb ed="M" n="2.0257"/> kammaṭṭhānassa savanato uggaṇhāti| ganthasavanamukhena hi tadatthassa uggahaṇaṃ| <hi rend="bold">ṭhapetvā taṇha</hi>ntiādi tassa uggahaṇākāranidassanaṃ| <hi rend="bold">abhinivisatī</hi>ti vipassanābhinivesavasena abhinivisati vipassanākammaṭṭhānaṃ paṭṭhapeti| <hi rend="bold">no vivaṭṭe</hi>ti vivaṭṭe abhiniveso na hoti avisayattā| <hi rend="bold">aya</hi>nti catusaccakammaṭṭhāniko|</p>

<p><hi rend="bold">pañcakkhandhā</hi>ti pañcupādānakkhandhā| khandhavasena vipassanābhinivesassa cakkhādivasena vedanādivasena ca satipi anekavidhatte sukaraṃ suviññeyyanti catudhātumukhena taṃ dassetuṃ <hi rend="bold">‘‘dhātukammaṭṭhānavasena otaritvā’’</hi>ti āha| <hi rend="bold">rūpanti vavatthapetī</hi>ti ruppanaṭṭhena rūpanti asaṅkarato paricchindati| <hi rend="bold">tadārammaṇā</hi>ti taṃ rūpaṃ ārammaṇaṃ katvā pavattanakā| <hi rend="bold">nāma</hi>nti vedanādicatukkaṃ namanaṭṭhena nāmanti vavatthāpeti| <hi rend="bold">yamakatālakkhandhaṃ bhindanto viya</hi> yamakaṃ bhinditvā ‘‘arūpaṃ, rūpañcā’’ti <hi rend="bold">dveva ime dhammā,</hi> na ettha koci attā vā attaniyaṃ vāti <hi rend="bold">nāmarūpaṃ vavatthapeti</hi> paricchindati <pb ed="V" n="2.0239"/> pariggaṇhāti| ettāvatā diṭṭhivisuddhi dassitā| <hi rend="bold">taṃ panetaṃ</hi> nāmarūpaṃ <hi rend="bold">na ahetukaṃ</hi>| yasmā sabbaṃ sabbattha sabbadā ca natthi, tasmā <hi rend="bold">sahetukaṃ</hi>| kīdisena hetunā? na issarādivisamahetunā| yaṃ panettha vattabbaṃ, taṃ <hi rend="bold">visuddhimaggasaṃvaṇṇanāyaṃ</hi> (visuddhi. mahāṭī. 2.447) vuttanayena gahetabbaṃ| sahetukattā eva <hi rend="bold">sapaccayaṃ</hi>| <hi rend="bold">avijjādayo</hi>ti avijjātaṇhupādānakammāhārādayo| <hi rend="bold">eva</hi>nti ‘‘taṃ paneta’’ntiādinā vuttappakārena avijjādike <hi rend="bold">paccaye ceva</hi> rūpavedanādike <hi rend="bold">paccayuppannadhamme ca vavatthapetvā</hi> paricchinditvā pariggahetvā| vuttañhetaṃ ‘‘avijjāsamudayā rūpasamudayo, taṇhāsamudayā rūpasamudayo’’ti (paṭi. ma. 1.50)| ettāvatā kaṅkhāvitaraṇavisuddhiṃ dasseti|</p>

<p><hi rend="bold">hutvā</hi>ti hetupaccayasamavāye uppajjitvā| <hi rend="bold">abhāvaṭṭhenā</hi>ti tadanantarameva vinassanaṭṭhena| <hi rend="bold">aniccā</hi>ti aniccā addhuvā| <hi rend="bold">aniccalakkhaṇaṃ āropetī</hi>ti tesu pañcasu khandhesu aniccatāsaṅkhātaṃ sāmaññalakkhaṇaṃ niropeti| <hi rend="bold">tato</hi>ti aniccalakkhaṇāropanato paraṃ, <hi rend="bold">tato</hi> vā aniccabhāvato| <hi rend="bold">udayabbayappaṭipīḷanākārenā</hi>ti uppādanirodhehi pati pati abhikkhaṇaṃ pīḷanākārena hetunā <hi rend="bold">dukkhā</hi> aniṭṭhā, dukkhamā vā| <hi rend="bold">avasavattanākārenā</hi>ti kassaci vasena avasavattanākārena| <hi rend="bold">anattā</hi>ti na sayaṃ attā, nāpi nesaṃ koci attā atthīti anattāti| <hi rend="bold">tilakkhaṇaṃ</hi> <hi rend="bold">āropetvā</hi>ti <pb ed="M" n="2.0258"/> evaṃ aniccassa dukkhabhāvato, dukkhassa ca anattabhāvato khandhapañcake tividhampi sāmaññalakkhaṇaṃ āropetvā| <hi rend="bold">sammasanto</hi>ti udayabbayañāṇuppattiyā uppanne vipassanupakkilese pahāya maggāmaggaṃ vavatthapetvā udayabbayañāṇādivipassanāpaṭipāṭiyā saṅkhāre sammasanto gotrabhuñāṇānantaraṃ <hi rend="bold">lokuttaramaggaṃ pāpuṇāti</hi>|</p>

<p><hi rend="bold">ekapaṭivedhenā</hi>ti ekeneva ñāṇena paṭivijjhanena| <hi rend="bold">paṭivedho</hi> paṭighātābhāvena visaye nissaṅgacārasaṅkhātaṃ nibbijjhanaṃ| <hi rend="bold">abhisamayo</hi> avirajjhitvā adhigamanasaṅkhāto avabodho| ‘‘idaṃ dukkhaṃ, ettaṃ dukkhaṃ, na ito bhiyyo’’ti paricchinditvā yāthāvato jānanameva vuttanayena paṭivedhoti <hi rend="bold">pariññāpaṭivedho,</hi> idañca yathā ñāṇe pavatte pacchā dukkhassa sarūpādiparicchede sammoho na hoti, tathā pavattiṃ gahetvā vuttaṃ, na pana maggañāṇassa ‘‘idaṃ dukkha’’ntiādinā pavattanato| tenāha <hi rend="bold">‘‘tasmiñcassa khaṇe’’</hi>tiādi| pahīnassa puna apahātabbatāya pakaṭṭhaṃ hānaṃ cajanaṃ samucchindanaṃ pahānaṃ, pahānameva vuttanayena paṭivedhoti <hi rend="bold">pahānapaṭivedho</hi>| ayampi yena kilesena appahīyamānena maggabhāvanāya na bhavitabbaṃ, asati ca maggabhāvanāya yo uppajjeyya, tassa padaghātaṃ karontassa anuppattidhammataṃ āpādentassa ñāṇassa tathāpavattiyā paṭighātābhāvena <pb ed="V" n="2.0240"/> nissaṅgacāraṃ upādāya evaṃ vutto| sacchikiriyā paccakkhakaraṇaṃ anussavākāraparivitakkādike muñcitvāva sarūpato ārammaṇakaraṇaṃ ‘‘idaṃ ta’’nti yāthāvasabhāvato gahaṇaṃ, sā eva vuttanayena paṭivedhoti <hi rend="bold">sacchikiriyāpaṭivedho</hi>| ayampi yassa āvaraṇassa asamucchindanato ñāṇaṃ nirodhaṃ ālambituṃ na sakkoti, tassa samucchindanato taṃ sarūpato vibhāvitameva pavattatīti evaṃ vutto|</p>

<p><hi rend="bold">bhāvanā</hi> uppādanā vaḍḍhanā ca| tattha paṭhamamagge uppādanaṭṭhena bhāvanā, dutiyādīsu vaḍḍhanaṭṭhena, ubhayatthāpi vā ubhayaṃ veditabbaṃ| paṭhamamaggopi hi yathārahaṃ vuṭṭhānagāminiyaṃ pavattaṃ parijānanādiṃ vaḍḍhento pavattoti tatthāpi vaḍḍhanaṭṭhena bhāvanāti sakkā viññātuṃ| dutiyādīsupi appahīnakilesappahānato puggalantarasādhanato ca uppādanaṭṭhena bhāvanā, sā eva vuttanayena paṭivedhoti <hi rend="bold">bhāvanāpaṭivedho</hi>| ayampi yathā ñāṇe pavatte pacchā maggadhammānaṃ sarūpaparicchede sammoho na hoti, tathā <pb ed="M" n="2.0259"/> pavattiṃ gahetvā vutto| tiṭṭhantu tāva yathādhigatā maggadhammā, yathāpavattesu phalesupi ayaṃ yathādhigatasaccadhammesu viya vigatasammohova hoti sekkhopi samāno| tena vuttaṃ – ‘‘diṭṭhadhammo pattadhammo viditadhammo pariyogāḷhadhammo’’ti (mahāva. 27)| yathā cassa dhammā tāsaṃ jotitā yathādhigatasaccadhammāvalambiniyo maggavīthito parato maggaphalapahīnāvasiṭṭhakilesanibbānānaṃ paccavekkhaṇā pavattanti| dukkhasaccadhammā hi sakkāyadiṭṭhiādayo| ayañca atthavaṇṇanā <hi rend="bold">pariññābhisamayenā</hi>tiādīsupi vibhāvetabbā| <hi rend="bold">kiccato</hi>ti asammohato| <hi rend="bold">nirodhaṃ ārammaṇato</hi>ti ettha ‘‘ārammaṇatopī’’ti pi-saddo luttaniddiṭṭho daṭṭhabbo nirodhepi asammohapaṭivedhassa labbhanato| <hi rend="bold">etassā</hi>ti catusaccakammaṭṭhānikassa puggalassa|</p>

<p><hi rend="bold">paññavāti niddiṭṭho</hi> nippariyāyato paññavantatāya idha adhippetattā| <hi rend="bold">pāḷito</hi>ti dhammato| <hi rend="bold">atthato</hi>ti aṭṭhakathāto| <hi rend="bold">anusandhito</hi>ti tasmiṃ tasmiṃ sutte taṃtaṃanusandhito| <hi rend="bold">pubbāparato</hi>ti pubbenāparassa saṃsandanato| saṅgītikkamena cettha pubbāparatā veditabbā| taṃtaṃdesanāyameva vā pubbabhāgena aparabhāgassa saṃsandanato| <hi rend="bold">viññāṇacarito</hi>ti vijānanacarito vīmaṃsanacarito tepiṭake buddhavacane vicāraṇācāravepullato| <hi rend="bold">paññavāti na vattabbo</hi> maggenāgatāya paññāya abhāvato| <hi rend="bold">ajja ajjeva arahatta</hi>nti ittaraṃ atikhippamevāti adhippāyo| <hi rend="bold">paññavāpakkhaṃ bhajati</hi> sekkhapariyāyasabbhāvato| <hi rend="bold">sutte pana paṭivedhova kathito</hi> saccābhisamayavasena āgatattā|</p>

<p><hi rend="bold">esā</hi>ti anantare vutto ariyapuggalo| <hi rend="bold">kammakārakacitta</hi>nti bhāvanākammassa pavattanakacittaṃ<pb ed="V" n="2.0241"/>| <hi rend="bold">sukhavedanampi vijānātī</hi>ti ko vediyati, kassa vedanā, kiṃkāraṇā vedanā, sopi kassaci abhāvaggahaṇamukhena sukhaṃ vedanaṃ sabhāvato samudayato atthaṅgamato assādato ādīnavato ca yathābhūtaṃ paricchindanto pariggaṇhanto sukhaṃ vedanaṃ vijānāti nāma| sesapadadvayepi eseva nayo| yasmā <hi rend="bold">‘‘satipaṭṭhāne’’</hi>ti iminā satipaṭṭhānakathaṃ upalakkheti| tāya hi tadattho veditabbo, tasmā taṃsaṃvaṇṇanāyampi (dī. ni. ṭī. 2.380) vuttanayena tassattho veditabbo<pb ed="M" n="2.0260"/>| kāmañcetaṃ viññāṇaṃ vedanāto aññampi ārammaṇaṃ vijānāti, anantaravāre pana rūpamukhena vipassanābhinivesassa dassitattā idha arūpamukhena dassetuṃ ‘‘sukhantipi vijānātī’’tiādinā niddiṭṭhaṃ, pucchantassa vā ajjhāsayavasena|</p>

<p><hi rend="bold">saṃsaṭṭhā</hi>ti sampayuttā| tenāha <hi rend="bold">‘‘ekuppādādilakkhaṇena saṃyogaṭṭhenā’’</hi>ti| <hi rend="bold">visaṃsaṭṭhā</hi>ti vippayuttā| <hi rend="bold">bhinditvā</hi>ti aññabhūmikassa aññabhūmidassaneneva vināsetvā, saṃbhinditvā vā| <hi rend="bold">saṃsaṭṭhabhāvaṃ pucchatī</hi>ti taṃcittuppādapariyāpannānaṃ pañcaviññāṇānaṃ saṃsaṭṭhabhāvaṃ pucchati| yadi evaṃ kathaṃ pucchāya avasaro visaṃsaṭṭhabhāvāsaṅkāya eva abhāvato? na, cittuppādantaragatānaṃ maggapaññāmaggaviññāṇānaṃ vipassanāpaññāvipassanāviññāṇānañca vomissakasaṃsaṭṭhabhāvassa labbhamānattā| <hi rend="bold">vinivaṭṭetvā</hi>ti aññamaññato vivecetvā| <hi rend="bold">nānākaraṇaṃ dassetuṃ na sakkā</hi>ti idaṃ kevalaṃ saṃsaṭṭhabhāvameva sandhāya vuttaṃ, na sabhāvabhedaṃ, sabhāvabhedato pana nānākaraṇaṃ nesaṃ pākaṭameva| tenāha <hi rend="bold">‘‘ārammaṇato vā vatthuto vā uppādato vā nirodhato vā’’</hi>ti| idāni tameva sabhāvabhedaṃ visayabhedena suṭṭhu pākaṭaṃ katvā dassetuṃ <hi rend="bold">‘‘tesaṃ tesaṃ panā’’</hi>tiādi vuttaṃ| <hi rend="bold">visayo</hi>ti pavattiṭṭhānaṃ issariyabhūmi, yena cittapaññānaṃ tattha tattha pubbaṅgamatā vuccati|</p>

<p>kāmañca vipassanāpi paññāvaseneva kiccakārī, maggopi viññāṇasahitova, na kevalo, yathā pana lokiyadhammesu cittaṃ padhānaṃ tatthassa dhorayhabhāvena pavattisabbhāvato| tathā hi taṃ ‘‘chadvārādhipati rājā’’ti (dha. pa. aṭṭha. 2.181) vuccati, evaṃ lokuttaradhammesu paññā padhānā paṭipakkhavidhamanassa visesato tadadhīnattā| tathā hi maggadhamme sammādiṭṭhi eva paṭhamaṃ gahitā| ayañca nesaṃ visayavasena pavattibhedo, tathā ca paññāpanavidhi na kevalaṃ thereheva dassito, apica kho bhagavatāpi dassitoti vibhāvento <hi rend="bold">‘‘sammāsambuddhopī’’</hi>tiādimāha| yattha paññā na labbhati, tattha cittavasena pucchane vattabbameva natthi yathā ‘‘kiṃcitto tvaṃ bhikkhū’’tiādīsu (pārā. 132-135)| yattha pana paññā labbhati, tatthāpi cittavasena jotanā hoti yathā – ‘‘ajjhattameva cittaṃ saṇṭhapeti sannisādeti ekodiṃ karoti samādahati (saṃ. ni. 4.332), yasmiṃ samaye kāmāvacaraṃ kusalaṃ <pb ed="M" n="2.0261"/><pb ed="V" n="2.0242"/> cittaṃ uppannaṃ hotī’’tiādīsu (dha. sa. 1)| <hi rend="bold">aṭṭhakathāyaṃ</hi> pana lokiyadhammesu cittavasena, lokuttaradhammesu paññāvasena codanaṃ byatirekamukhena dassetuṃ <hi rend="bold">‘‘katamā te bhikkhu paññā adhigatā’’</hi>tiādi vuttaṃ| yebhuyyavasena cetaṃ vuttanti daṭṭhabbaṃ| tathā hi katthaci lokiyadhammā paññāsīsenapi niddisīyanti – ‘‘paṭhamassa jhānassa lābhino kāmasahagatā saññāmanasikārā samudācaranti hānabhāginī paññā’’tiādīsu (paṭi. ma. 1.1)| saññāsīsenapi – ‘‘uddhumātakasaññāti vā sesarūpārūpasaññāti vā ime dhammā ekatthā, udāhu nānatthā’’tiādīsu (pārā. aṭṭha. 45.padabhājanīyavaṇṇanā)| tathā lokuttaradhammāpi katthaci cittasīsena niddisīyanti – ‘‘yasmiṃ samaye lokuttaraṃ cittaṃ bhāvetī’’ti (dha. sa. 277), tathā phassādisīsenapi – ‘‘yasmiṃ samaye lokuttaraṃ phassaṃ bhāveti, vedanaṃ saññaṃ cetanaṃ bhāvetī’’tiādīsu (dha. sa. 277)|</p>

<p><hi rend="bold">catūsu sotāpattiyaṅgesū</hi>ti sappurisasevanā, saddhammassavanaṃ, yonisomanasikāro, dhammānudhammapaṭipattīti imesu catūsu sotāpattimaggassa kāraṇesu| kāmaṃ cetesu satiādayopi dhammā icchitabbāva tehi vinā tesaṃ asambhavato, tathāpi cettha saddhā visesato kiccakārīti veditabbā| saddo eva hi sappurise payirupāsati, saddhammaṃ suṇāti, yoniso ca manasi karoti, ariyamaggassa ca anudhammaṃ paṭipajjati, tasmā vuttaṃ <hi rend="bold">‘‘ettha saddhindriyaṃ daṭṭhabba’’</hi>nti| iminā nayena sesindriyesupi attho daṭṭhabbo| <hi rend="bold">catūsu sammappadhānesū</hi>ti catubbidhasammappadhānabhāvanāya| <hi rend="bold">catūsu satipaṭṭhānesū</hi>tiādīsupi eseva nayo| ettha ca sotāpattiyaṅgesu saddhā viya sammappadhānabhāvanāya vīriyaṃ viya ca satipaṭṭhānabhāvanāya – ‘‘satimā vineyya loke abhijjhādomanassa’’nti (dī. ni. 2.373; ma. ni. 1.106; saṃ. ni. 5.384, 407) vacanato pubbabhāge kiccato sati adhikā icchitabbā| evaṃ samādhikammikassa samādhi, ‘‘ariyasaccabhāvanā paññābhāvanā’’ti katvā tattha paññā pubbabhāge adhikā icchitabbāti pākaṭoyamattho, adhigamakkhaṇe pana samādhipaññānaṃ viya sabbesampi indriyānaṃ saddhādīnaṃ samarasatāva icchitabbā| tathā hi <hi rend="bold">‘‘ettha saddhindriya’’</hi>ntiādinā tattha tattha etthaggahaṇaṃ kataṃ| <hi rend="bold">eva</hi>nti yaṃ ṭhānaṃ, taṃ indriyasamattādiṃ paccāmasati| <hi rend="bold">savisayasmiṃyevā</hi>ti attano attano visaye <pb ed="M" n="2.0262"/> eva| <hi rend="bold">lokiyalokuttarā dhammā kathitā</hi>ti lokiyadhammā lokuttaradhammā ca tena tena pavattivisesena kathitā| idaṃ vuttaṃ hoti – saddhāpañcamesu indriyesu saha pavattamānesu tattha tattha visaye saddhādīnaṃ kiccādhikatāya tassa tasseva daṭṭhabbatā vuttā, na sabbesaṃ| evaṃ aññepi lokiyalokuttarā dhammā yathāsakaṃ visaye pavattivisesavasena bodhitāti|</p>

<p>idāni <pb ed="V" n="2.0243"/> saddhādīnaṃ indriyānaṃ tattha tattha atirekakiccataṃ upamāya vibhāvetuṃ <hi rend="bold">‘‘yathā hī’’</hi>tiādi vuttaṃ| tatridaṃ upamāsaṃsandanaṃ rājapañcamā sahāyā viya vimuttiparipācakāni pañcindriyāni| nesaṃ kīḷanatthaṃ ekajjhaṃ vīthiotaraṇaṃ viya indriyānaṃ ekajjhaṃ vipassanāvīthiotaraṇaṃ| sahāyesu paṭhamādīnaṃ yathāsakageheva vicāraṇā viya saddhādīnaṃ sotāpattiaṅgādīni patvā pubbaṅgamatā| sahāyesu itaresaṃ tattha tattha tuṇhībhāvo viya sesindriyānaṃ tattha tattha tadanvayatā| tassa pubbaṅgamabhūtassa indriyassa kiccānugatatā| na hi tadā tesaṃ sasambhārapathavīādīsu āpādīnaṃ viya kiccaṃ pākaṭaṃ hoti, saddhādīnaṃyeva pana kiccaṃ vibhūtaṃ hutvā tiṭṭhati puretaraṃ tathāpaccayehi cittasantānassa abhisaṅkhatattā| ettha ca vipassanākammikassa bhāvanā visesato paññuttarāti dassanatthaṃ rājānaṃ nidassanaṃ katvā paññindriyaṃ vuttaṃ| <hi rend="bold">itī</hi>tiādi yathādhigatassa atthassa nigamanaṃ|</p>

<p><hi rend="bold">maggaviññāṇampī</hi>ti ariyamaggasahagataṃ apacayagāmiviññāṇampi| <hi rend="bold">tatheva taṃ vijānātī</hi>ti saccadhammaṃ ‘‘idaṃ dukkha’’ntiādinā nayeneva vijānāti ekacittuppādapariyāpannattā maggānukūlattā ca| <hi rend="bold">yaṃ vijānātī</hi>ti ettha vijānanapajānanāni vipassanācittuppādapariyāpannāni adhippetāni, na ‘‘yaṃ pajānātī’’ti ettha viya maggacittuppādapariyāpannāti āha <hi rend="bold">‘‘yaṃ saṅkhāragata’’</hi>ntiādi| <hi rend="bold">tathevā</hi>ti ‘‘anicca’’ntiādinā nayena| ekacittuppādapariyāpannattā vipassanābhāvato ca samānapaccayehi saha pavattikatā <hi rend="bold">ekuppādatā,</hi> tato eva ekajjhaṃ saheva nirujjhanaṃ <hi rend="bold">ekanirodhatā,</hi> ekaṃyeva vatthuṃ nissāya pavatti <hi rend="bold">ekavatthukatā,</hi> ekaṃyeva ārammaṇaṃ ārabbha pavatti <hi rend="bold">ekārammaṇatā</hi>| hetumhi cetaṃ karaṇavacanaṃ| tena ekuppādāditāya saṃsaṭṭhabhāvaṃ sādheti| anavasesapariyādānañcetaṃ, ito tīhipi sampayuttalakkhaṇaṃ hotiyeva|</p>

<p><hi rend="bold">maggapaññaṃ</hi> <pb ed="M" n="2.0263"/> <hi rend="bold">sandhāya vuttaṃ,</hi> sā hi ekantato bhāvetabbā, na pariññeyyā, paññāya pana bhāvetabbatāya taṃsampayuttadhammāpi taggatikāva hontīti āha <hi rend="bold">‘‘taṃsampayuttaṃ panā’’</hi>tiādi| kiñcāpi vipassanāpaññāya bhāvanāvasena pavattanato taṃsampayuttaviññāṇampi tatheva pavattati, tassa pana pariññeyyabhāvānativattanato pariññeyyatā vuttā| tenevāha – ‘‘yampi taṃ dhammaṭṭhitiñāṇaṃ, tampi khayadhammaṃ vayadhammaṃ virāgadhammaṃ nirodhadhamma’’nti|</p>

<p n="450"> <hi rend="bold">evaṃ santepī</hi>ti vedanāti evaṃ sāmaññaggahaṇe satipi| <hi rend="bold">tebhūmikasammasanacāravedanāvā</hi>ti bhūmittayapariyāpannā, tato eva sammasanañāṇassa gocarabhūtā vedanā eva adhippetā sabrahmacārīnaṃ upakārāvahabhāvena desanāya āraddhattā| tathā hi vuttaṃ ‘‘caturoghanittharaṇatthikāna’’ntiādi<pb ed="V" n="2.0244"/>| esa nayo paññāyapi| idha sukhādisaddā tadārammaṇavisayāti imamatthaṃ suttena sādhetuṃ <hi rend="bold">‘‘rūpañca hī’’</hi>tiādi vuttaṃ| <hi rend="bold">ekantadukkha</hi>nti ekanteneva aniṭṭhaṃ, tato eva dukkhamatāya dukkhaṃ| ārammaṇakaraṇavasena dukkhavedanāya anupatitaṃ, otiṇṇañcāti <hi rend="bold">dukkhānupatitaṃ, dukkhāvakkantaṃ</hi>| sukhena anavakkantaṃ abhavissāti yojanā| <hi rend="bold">nayida</hi>nti ettha <hi rend="bold">ida</hi>nti nipātamattaṃ| <hi rend="bold">sārajjeyyu</hi>nti sārāgaṃ uppādeyyuṃ| <hi rend="bold">sukha</hi>nti sabhāvato ca iṭṭhaṃ| <hi rend="bold">sārāgā saṃyujjantī</hi>ti bahalarāgahetu yathārahaṃ dasahipi saṃyojanehi saṃyujjanti| <hi rend="bold">saṃyogā saṃkilissantī</hi>ti tathā saṃyuttatāya taṇhāsaṃkilesādivasena saṃkilissanti, vibādhīyanti upatāpīyanti cāti attho| <hi rend="bold">ārammaṇa</hi>nti iṭṭhaṃ, aniṭṭhaṃ, majjhattañca ārammaṇaṃ yathākkamaṃ sukhaṃ, dukkhaṃ, adukkhamasukhanti kathitaṃ| evaṃ avisesena pañcapi khandhe sukhādiārammaṇabhāvena dassetvā idāni vedanā eva sukhādiārammaṇabhāvena dassetuṃ <hi rend="bold">‘‘apicā’’</hi>tiādi vuttaṃ| pākatikapacurajanavasenāyaṃ kathitāti katvā <hi rend="bold">‘‘purimaṃ sukhaṃ vedanaṃ ārammaṇaṃ katvā’’</hi>ti vuttaṃ| visesalābhī pana anāgatampi sukhaṃ vedanaṃ ārammaṇaṃ karoteva| <hi rend="bold">vuttametaṃ</hi> satipaṭṭhānavaṇṇanāyaṃ (dī. ni. aṭṭha. 2.380; ma. ni. aṭṭha. 1.79)| vedanāya hi ārammaṇaṃ vediyantiyā taṃsamaṅgīpuggalo vedetīti vohāramattaṃ hoti|</p>

<p><hi rend="bold">sabbasaññāyā</hi>ti sabbāyapi catubhūmikasaññāya| <hi rend="bold">sabbatthakasaññāyā</hi>ti sabbasmiṃ cittuppāde pavattanakasaññāya| <hi rend="bold">vatthe vā</hi>ti <hi rend="bold">vā</hi>-saddena vaṇṇadhātuṃ saṅgaṇhāti<pb ed="M" n="2.0264"/>| <hi rend="bold">pāpento</hi>ti bhāvanaṃ upacāraṃ vā appanaṃ vā upanento| <hi rend="bold">uppajjanakasaññāpī</hi>ti ‘‘nīlaṃ rūpaṃ, rūpārammaṇaṃ nīla’’nti uppajjanakasaññāpi|</p>

<p><hi rend="bold">asabbasaṅgāhikattā</hi>ti sabbesaṃ vedanāsaññāviññāṇānaṃ asaṅgahitattā| <hi rend="bold">takkagata</hi>nti suttakantanakatakkamhi, suttavattanakatakkamhi vā veṭhanavasena ṭhitaṃ| <hi rend="bold">parivaṭṭakādigata</hi>nti suttaveṭhanaparivaṭṭakādigataṃ| <hi rend="bold">vissaṭṭhattāva na gahitā,</hi> yadaggena paññā viññāṇena saddhiṃ sampayogaṃ labhāpitā, tadaggena vedanāsaññāhipi sampayogaṃ labhāpitā evāti| <hi rend="bold">tadeva sañjānāti</hi> saṃsaṭṭhabhāvato|</p>

<p><hi rend="bold">sañjānāti vijānātī</hi>ti ettha ‘‘pajānātī’’ti padaṃ ānetvā vattabbaṃ pajānanavasenapi visesassa vakkhamānattā| <hi rend="bold">jānātī</hi>ti ayaṃ saddo ca laddatoyevettha aviseso, atthato pana visesato icchitabbo| anekatthattā hi dhātūnaṃ tena ākhyātapadena nāmapadena ca vuttamatthaṃ upasaggapadaṃ jotakabhāvena viseseti, na vācakabhāvena| tenāha <hi rend="bold">‘‘tassapi jānanatthe viseso veditabbo’’</hi>ti<pb ed="V" n="2.0245"/>| etena saññāviññāṇapaññāpadāni antogadhajānanatthe yathāsakaṃ visiṭṭhavisaye ca niṭṭhānīti dasseti| tenevāha <hi rend="bold">‘‘saññā hī’’</hi>tiādi| <hi rend="bold">sañjānanamattamevā</hi>ti ettha <hi rend="bold">matta</hi>-saddena visesanivattiatthena vijānanapajānanākāre nivatteti, <hi rend="bold">eva</hi>-saddena kadācipi imissā te visesā natthevāti avadhāreti| tenevāha <hi rend="bold">‘‘aniccaṃ dukkha’’</hi>ntiādi| tattha viññāṇakiccampi kātuṃ asakkontī saññā kuto paññākiccaṃ kareyyāti <hi rend="bold">‘‘lakkhaṇapaṭivedhaṃ pāpetuṃ na sakkoti’’</hi>cceva vuttaṃ, na vuttaṃ ‘‘maggapātubhāva’’nti|</p>

<p>ārammaṇe pavattamānaṃ viññāṇaṃ na saññā viya nīlapītādimattasañjānanavasena pavattati, atha kho tattha aññampi tādisaṃ visesaṃ jānantameva pavattatīti āha <hi rend="bold">‘‘viññāṇa’’</hi>ntiādi| kathaṃ pana viññāṇaṃ lakkhaṇapaṭivedhaṃ pāpetīti? paññāya dassitamaggena| lakkhaṇārammaṇikavipassanāya hi anekavāraṃ lakkhaṇāni paṭivijjhitvā pavattamānāya paguṇabhāvato paricayavasena ñāṇavippayuttacittenapi vipassanā sambhavati, yathā taṃ paguṇassa ganthassa ajjhayane tattha tattha gatāpi vārā <pb ed="M" n="2.0265"/> na upadhārīyanti| ‘‘lakkhaṇapaṭivedha’’nti ca lakkhaṇānaṃ ārammaṇakaraṇamattaṃ sandhāya vuttaṃ, na paṭivijjhanaṃ| <hi rend="bold">ussakkitvā</hi>ti udayabbayañāṇādiñāṇapaṭipāṭiyā ārabhitvā| <hi rend="bold">maggapātubhāvaṃ pāpetuṃ na sakkoti</hi> asambodhasabhāvattā| <hi rend="bold">ārammaṇampi sañjānā</hi>ti avabujjhanavaseneva, na sañjānanamattena| tathā <hi rend="bold">lakkhaṇapaṭivedhampi pāpeti,</hi> na vijānanamattena, attano pana aññāsādhāraṇena ānubhāvena ussakkitvā maggapātubhāvampi pāpeti|</p>

<p>idāni yathāvuttamatthaṃ upamāya vibhāvetuṃ <hi rend="bold">‘‘yathā hī’’</hi>tiādi vuttaṃ| tattha <hi rend="bold">ajātabuddhī</hi>ti asañjātabyavahārabuddhi| <hi rend="bold">upabhogaparibhoga</hi>nti upabhogaparibhogārahaṃ, upabhogaparibhogavatthūnaṃ paṭilābhayogganti attho| <hi rend="bold">kūṭo</hi>ti kahāpaṇapatirūpako tambakaṃsādimayo| <hi rend="bold">cheko</hi>ti mahāsāro| <hi rend="bold">karato</hi>ti aḍḍhasāro| <hi rend="bold">saṇho</hi>ti mudujātiko samasāro| <hi rend="bold">iti</hi>-saddo ādiattho| tena pādasāraparopādasāraḍḍhasārādīnaṃ saṅgaho| <hi rend="bold">jānanto ca pana naṃ rūpaṃ disvāpi…pe.… asukācariyena katotipi jānāti</hi> tathā heraññikaganthassa suggahitattā| <hi rend="bold">evameva</hi>ntiādi upamāsaṃsandanaṃ| saññāvibhāgaṃ akatvā piṇḍavaseneva ārammaṇassa gahaṇato dārakassa kahāpaṇadassanasadisā vuttā| tathā hi sā yathāupaṭṭhitavisayapadaṭṭhānā vuccati| viññāṇaṃ ārammaṇe ekaccavisesaggahaṇasamatthabhāvato gāmikapurisakahāpaṇadassanasadisaṃ vuttaṃ| paññā pana ārammaṇe anavasesāvabodhato heraññikakahāpaṇadassanasadisā vuttā| <hi rend="bold">nesa</hi>nti saññāviññāṇapaññānaṃ<pb ed="V" n="2.0246"/>| <hi rend="bold">viseso</hi>ti sabhāvaviseso| <hi rend="bold">duppaṭivijjho</hi> pakatipaññāya| imināva nesaṃ accantasukhumataṃ dasseti|</p>

<p><hi rend="bold">ekārammaṇe pavattamānāna</hi>nti ekasmiṃyeva ārammaṇe pavattamānānaṃ| tena abhinnavisayābhinnakālatādassanena avinibbhogavuttitaṃ vibhāvento duppaṭivijjhataṃyeva ulliṅgeti| <hi rend="bold">vavatthāna</hi>nti asaṅkarato ṭhapanaṃ| <hi rend="bold">ayaṃ phasso…pe.… idaṃ citta</hi>nti nidassanamattametaṃ| <hi rend="bold">iti</hi>-saddo vā ādiattho| tena sesadhammānampi saṅgaho daṭṭhabbo| <hi rend="bold">ida</hi>nti arūpīnaṃ dhammānaṃ vavatthānakaraṇaṃ| <hi rend="bold">tato</hi>ti yaṃ vuttaṃ tilatelādiuddharaṇaṃ, tato| yadi dukkarataraṃ, kathaṃ tanti āha <hi rend="bold">‘‘bhagavā panā’’</hi>tiādi|</p>

<p n="451"> <hi rend="bold">nissaṭenā</hi>ti <pb ed="M" n="2.0266"/> nikkhantena ataṃsambandhena| <hi rend="bold">pariccattenā</hi>ti pariccattasadisena paccayabhāvānupagamanena paccayuppannasambandhābhāvato| <hi rend="bold">nissakkavacanaṃ</hi> apādānadīpanato| <hi rend="bold">karaṇavacanaṃ</hi> kattuatthadīpanato| kāmāvacaramanoviññāṇaṃ na niyamato ‘‘idaṃ nāma pañcadvārikāsambandhā’’ti sakkā vattuṃ, rūpāvacaraviññāṇaṃ pana na tathāti, tasseva pañcahi indriyehi nissaṭatā vuttāti āha <hi rend="bold">‘‘rūpāvacaracatutthajjhānacittenā’’</hi>ti| catutthajjhānaggahaṇaṃ tasseva arūpāvacarassa padaṭṭhānabhāvato| <hi rend="bold">parisuddhenā</hi>ti visesato asaṃkilesikattāva| tañhi vigatūpakkilesatāya visesato parisuddhaṃ| tenāha <hi rend="bold">‘‘nirupakkilesenā’’</hi>ti| <hi rend="bold">jānitabbaṃ neyyaṃ,</hi> saparasantānesu idaṃ atisayaṃ jānitabbato bujjhitabbaṃ bodhetabbaṃ vāti attho| <hi rend="bold">neyya</hi>nti vā attano santāne netabbaṃ pavattetabbanti attho| tenāha <hi rend="bold">‘‘nibbattetuṃ sakkā hoti| ettha ṭhitassa hi sā ijjhatī’’</hi>ti| <hi rend="bold">pāṭiyekka</hi>nti visuṃ visuṃ, anupadadhammavasenāti attho| <hi rend="bold">abhinivesābhāvato</hi>ti vipassanābhinivesassa asambhavato| <hi rend="bold">kalāpato nayato</hi>ti kalāpasammasanasaṅkhātato nayavipassanato| <hi rend="bold">bhikkhuno</hi>ti sāvakassa| sāvakasseva hi tatra anupadadhammavipassanā na sambhavati, na satthu| tenāha <hi rend="bold">‘‘tasmā’’</hi>tiādi| <hi rend="bold">vissajjesī</hi>ti tappaṭibaddhachandarāgappahānena pajahati|</p>

<p><hi rend="bold">hatthagatattā</hi>ti hatthagatasadisattā, āsannattāti attho| yadā hi lokanātho bodhimūle aparājitapallaṅke nisinno – ‘‘kicchaṃ vatāyaṃ loko āpanno’’tiādinā (dī. ni. 2.57; saṃ. ni. 2.4, 10) paṭiccasamuppādamukhena vipassanābhinivesaṃ katvā adhigantabbasabbaññutaññāṇānurūpaṃ chattiṃsakoṭisahassamukhena mahāvajirañāṇaṃ nāma mahābodhisattasammasanaṃ pavattento anekākārasamāpattidhammasammasane anupadameva nevasaññānāsaññāyatanadhammepi <pb ed="V" n="2.0247"/> aparāparaṃ sammasi| tenāha <hi rend="bold">‘‘bhagavā panā’’</hi>tiādi| <hi rend="bold">paropaññāsā</hi>ti dvepaññāsaṃ| kāmañcettha keci dhammā vedanādayo phassapañcamakādīsu vuttāpi jhānakoṭṭhāsādīsupi saṅgahitā, taṃtaṃpaccayabhāvavisiṭṭhena pana atthavisesena dhammantarāni viya hontīti evaṃ vuttaṃ| tathā hi lokuttaracittuppādesu navindriyatā vuccati| <hi rend="bold">aṅguddhārenā</hi>ti tattha labbhamānajhānaṅgabojjhaṅgamaggaṅgānaṃ uddharaṇena| <hi rend="bold">aṅga</hi>-saddo <pb ed="M" n="2.0267"/> vā koṭṭhāsapariyāyo, tasmā <hi rend="bold">aṅguddhārenā</hi>ti phassapañcamakādikoṭṭhāsānaṃ samuddharaṇena| <hi rend="bold">yāvatā saññāsamāpattiyo</hi>ti yattakā saññāsahagatā jhānasamāpattiyo, tāhi vuṭṭhāya adhigandhabbattā tāvatikā veneyyānaṃ <hi rend="bold">aññāpaṭivedho</hi> arahattasamadhigamo|</p>

<p><hi rend="bold">dassanapariṇāyakaṭṭhenā</hi>ti andhassa yaṭṭhikoṭiṃ gahetvā maggadesako viya dhammānaṃ yathāsabhāvadassanasaṅkhātena pariṇāyakabhāvena| yathā vā so tassa cakkhubhūto, evaṃ sattānaṃ paññā| tenāha <hi rend="bold">‘‘cakkhubhūtāya paññāyā’’</hi>ti| samādhisampayuttā paññā <hi rend="bold">samādhipaññā</hi>| samādhi cettha āruppasamādhīti vadanti, sammasanapayogo pana koci jhānasamādhīti yuttaṃ| vipassanābhūtā paññā <hi rend="bold">vipassanāpaññā</hi>| samādhipaññāya antosamāpattiyaṃ <hi rend="bold">kiccato pajānāti,</hi> ‘‘samāhito yathābhūtaṃ pajānātī’’ti pana vacanato (saṃ. ni. 3.5; 4.99-100; 3.5.1071-1072; netti. 40; mi. pa. 2.1.14) <hi rend="bold">asammohato pajānāti</hi>| tattha <hi rend="bold">kiccato</hi>ti gocarajjhatte ārammaṇakaraṇakiccato| <hi rend="bold">asammohato</hi>ti sampayuttadhammesu sammohavidhamanato yathā pītipaṭisaṃvedanādīsu| <hi rend="bold">kimatthiyā</hi>ti kiṃpayojanāti āha <hi rend="bold">‘‘ko etissā attho’’</hi>ti| <hi rend="bold">abhiññeyye dhamme</hi>ti yāthāvasarasalakkhaṇāvabodhavasena abhimukhaṃ ñeyye jānitabbe khandhāyatanādidhamme| <hi rend="bold">abhijānātī</hi>ti salakkhaṇato sāmaññalakkhaṇato ca abhimukhaṃ avirajjhanavasena jānāti| etena ñātapariññābyāpāramāha| <hi rend="bold">pariññeyye</hi>ti aniccātipi dukkhātipi anattātipi paricchijja jānitabbe| <hi rend="bold">parijānātī</hi>ti ‘‘yaṃ kiñci rūpaṃ…pe.… aniccaṃ khayaṭṭhenā’’tiādinā (paṭi. ma. 1.48) paricchinditvā jānāti| iminā tīraṇapariññābyāpāramāha| <hi rend="bold">pahātabbe dhamme</hi>ti niccasaññādike yāva arahattamaggavajjhā sabbe pāpadhamme| <hi rend="bold">pajahati</hi> pakaṭṭhato jahati, vikkhambheti ceva samucchindati cāti attho| iminā pahānapariññābyāpāramāha| sā panesā paññā lokiyāpi tippakārā lokuttarāpi, tāsaṃ visesaṃ sayamevāha| <hi rend="bold">kiccato</hi>ti abhijānanavasena ārammaṇakiccato| <hi rend="bold">asammohato</hi>ti yathābalaṃ abhiññeyyādīsu sammohavidhamanato| nibbānamārammaṇaṃ katvā pavattanato abhiññeyyādīsu vigatasammohato evāti āha <hi rend="bold">‘‘lokuttarā asammohato’’</hi>ti|</p>

<p n="452"> kammassakatā <pb ed="M" n="2.0268"/><pb ed="V" n="2.0248"/> sammādiṭṭhi ca vaṭṭanissitattā idha nādhippetā, vivaṭṭakathā hesāti vuttaṃ <hi rend="bold">‘‘vipassanāsammādiṭṭhiyā ca maggasammādiṭṭhiyā cā’’</hi>ti| <hi rend="bold">parato ghoso</hi>ti parato satthuto, sāvakato vā labbhamāno dhammaghoso| tenāha <hi rend="bold">‘‘sappāyadhammassavana’’</hi>nti| tañhi sammādiṭṭhiyā paccayo bhavituṃ sakkoti, na yo koci paratoghoso| <hi rend="bold">upāyamanasikāro</hi>ti yena nāmarūpapariggahādi sijjhati, tādiso pathamanasikāro| ayañca sammādiṭṭhiyā paccayoti niyamapakkhiko, na sabbasaṃgāhakoti dassento <hi rend="bold">‘‘paccekabuddhānaṃ panā’’</hi>tiādimāha| <hi rend="bold">yonisomanasikārasmiṃyevā</hi>ti avadhāraṇena paratoghosameva nivatteti, na padaṭṭhānavisesaṃ paṭiyogīnivattanatthattā eva-saddassa|</p>

<p><hi rend="bold">laddhupakārā</hi>ti (a. ni. ṭī. 3.5.25) yathārahaṃ nissayādivasena laddhapaccayā| vipassanāsammādiṭṭhiyā anuggahitabhāvena gahitattā maggasammādiṭṭhīsu ca <hi rend="bold">arahattamaggasammādiṭṭhi,</hi> anantarassa hi vidhi, paṭisedho vā| aggaphalasamādhimhi tapparikkhāradhammesuyeva ca kevalo cetopariyāyo niruḷhoti <hi rend="bold">sammādiṭṭhīti arahattamaggasammādiṭṭhi| phalakkhaṇe</hi>ti anantare kālantare cāti duvidhe phalakkhaṇe| paṭippassaddhivasena sabbasaṃkilesehi ceto vimuccati etāyāti <hi rend="bold">cetovimutti,</hi> aggaphalapaññaṃ ṭhapetvā avasesā phaladhammā| tenāha <hi rend="bold">‘‘cetovimutti phalaṃ assā</hi>ti| <hi rend="bold">cetovimuttisaṅkhātaṃ phalaṃ ānisaṃso’’</hi>ti, sabbasaṃkilesehi cetaso vimuccanasaṅkhātaṃ paṭippassambhanasaññitaṃ pahānaṃ phalaṃ ānisaṃso cāti yojanā| idha ca cetovimutti-saddena pahānamattaṃ gahitaṃ, pubbe pahāyakadhammā, aññathā phaladhammā eva ānisaṃsoti gayhamāne punavacanaṃ niratthakaṃ siyā|</p>

<p><hi rend="bold">paññāvimuttiphalānisaṃsā</hi>ti etthāpi evameva attho veditabbo| sammāvācākammantājīvā sīlasabhāvattā visesato samādhissa upakārā, tathā sammāsaṅkappo jhānasabhāvattā| tathā hi so ‘‘appanā’’ti niddiṭṭho| sammāsatisammāvāyāmā pana samādhipakkhiyā evāti āha <hi rend="bold">‘‘avasesā dhammā cetovimuttīti veditabbā’’</hi>ti| <hi rend="bold">catupārisuddhisīla</hi>nti ariyamaggādhigamassa padaṭṭhānabhūtaṃ catupārisuddhisīlaṃ| <hi rend="bold">sutā</hi>dīsupi eseva nayo| attano cittappavattiārocanavasena saha kathanaṃ saṃkathā, saṃkathāva <pb ed="M" n="2.0269"/> <hi rend="bold">sākacchā</hi>| idha pana kammaṭṭhānapaṭibaddhāti āha <hi rend="bold">‘‘kammaṭṭhāne…pe.… kathā’’</hi>ti| tattha kammaṭṭhānassa ekavāraṃ vīthiyā appaṭipajjanaṃ khalanaṃ, anekavāraṃ pakkhalanaṃ, tadubhayassa vicchedanīkathā <hi rend="bold">khalanapakkhalanachedanakathā| pūrentassā</hi>ti vivaṭṭanissitaṃ katvā pālentassa brūhentassa ca| <hi rend="bold">suṇantassā</hi>ti ‘‘yathāuggahitakammaṭṭhānaṃ phātiṃ gamissatī’’ti <pb ed="V" n="2.0249"/> evaṃ suṇantassa| teneva hi <hi rend="bold">‘‘sappāyadhammassavana’’</hi>nti vuttaṃ| <hi rend="bold">kammaṃ karontassā</hi>ti bhāvanānuyogakammaṃ karontassa|</p>

<p>pañcasupi ṭhānesu <hi rend="bold">anta</hi>-saddo hetuatthajotano daṭṭhabbo| evañhi <hi rend="bold">‘‘yathā hī’’</hi>tiādinā vuccamānā ambupamā ca yujjeyya| <hi rend="bold">udakakoṭṭhaka</hi>nti ālavālaṃ| <hi rend="bold">thiraṃ katvā bandhatī</hi>ti asithilaṃ daḷhaṃ nātimahantaṃ nātikhuddakaṃ katvā yojeti| <hi rend="bold">thiraṃ karotī</hi>ti udakasiñcanakāle tato tato vissaritvā udakassa anikkhamanatthaṃ ālavālaṃ thirataraṃ karoti| <hi rend="bold">sukkhadaṇḍako</hi>ti tasseva ambagacchakassa sukkho sākhāsīsako| <hi rend="bold">kipillikapuṭo</hi>ti tambakipillikakuṭajaṃ| <hi rend="bold">khaṇitti</hi>nti kudālaṃ| <hi rend="bold">koṭṭhakabandhanaṃ viya sīlaṃ</hi> sammādiṭṭhiyā vaḍḍhanupāyassa mūlabhāvato| <hi rend="bold">udakasiñcanaṃ viya dhammassavanaṃ</hi> bhāvanāya paribrūhanato| <hi rend="bold">mariyādāya thirabhāvakaraṇaṃ viya samatho</hi> yathāvuttabhāvanādhiṭṭhānāya sīlamariyādāya daḷhabhāvāpādanato| samāhitassa hi sīlaṃ thirataraṃ hoti| <hi rend="bold">samīpe valliādīnaṃ haraṇaṃ viya kammaṭṭhāne khalanapakkhalanacchedanaṃ</hi> ijjhitabbabhāvanāya vibandhāpanayanato| <hi rend="bold">mūlakhaṇanaṃ viya sattannaṃ anupassanānaṃ bhāvanā</hi> tassā vibandhassa mūlakānaṃ taṇhāmānadiṭṭhīnaṃ palikhaṇanato| ettha ca yasmā suparisuddhasīlassa kammaṭṭhānaṃ anuyuñjantassa sappāyadhammassavanaṃ icchitabbaṃ, tato yathāsute atthe sākacchāsamāpajjanaṃ, tato kammaṭṭhānavisodhanena samathanipphatti, tato samāhitassa āraddhavipassakassa vipassanāpāripūri| paripuṇṇavipassano maggasammādiṭṭhiṃ paribrūhetīti evametesaṃ aṅgānaṃ paramparāya sammukhā ca anuggaṇhanato ayamānupubbī kathitāti veditabbaṃ|</p>

<p n="453"> <hi rend="bold">idha kiṃ pucchatī</hi>ti idha evaṃ arahattaphalaṃ pāpitāya desanāya ‘‘kati panāvuso, bhavā’’ti bhavaṃ pucchanto kīdisaṃ anusandhiṃ upādāya pucchatīti attho| teneva hi <hi rend="bold">‘‘mūlameva gato anusandhī’’</hi>ti vatvā adhippāyaṃ <pb ed="M" n="2.0270"/> pakāsento <hi rend="bold">‘‘duppañño’’</hi>tiādimāha| <hi rend="bold">duppañño</hi>ti hi idha appaṭividdhasacco adhippeto, na jaḷo eva| <hi rend="bold">kāmabhavo</hi>tiādīsu kammopapattibhedato duvidhopi bhavo adhippetoti dassento <hi rend="bold">‘‘kāmabhavūpagaṃ kamma’’</hi>ntiādimāha| tattha yaṃ vattabbaṃ, taṃ <hi rend="bold">visuddhimagge</hi> <hi rend="bold">taṃsaṃvaṇṇanāyaṃ</hi> (visuddhi. 2.647; visuddhi. mahāṭī. 2.646-647) vuttanayena veditabbaṃ| <hi rend="bold">punabbhavassā</hi>ti punappunaṃ aparāparaṃ bhavanato jāyanato punabbhavoti laddhanāmassa vaṭṭapabandhassa| tenāha <hi rend="bold">‘‘idha vaṭṭaṃ pucchissāmī’’</hi>ti| <hi rend="bold">abhinibbattī</hi>ti bhavayonigatiādivasena nibbatti| <hi rend="bold">tahiṃ tahiṃ</hi> tasmiṃ tasmiṃ bhavādike| <hi rend="bold">abhinandanā</hi>ti taṇhāabhinandanahetu| <hi rend="bold">gamanāgamanaṃ hotīti</hi>ādinā bhavādīsu sattānaṃ aparāparaṃ cutipaṭisandhiyo dasseti| <hi rend="bold">khayanirodhenā</hi>ti accantakhayasaṅkhātena anuppādanirodhena| <hi rend="bold">ubhayametaṃ na vattabbaṃ</hi> pahānābhisamayabhāvanābhisamayānaṃ <pb ed="V" n="2.0250"/> accāsannakālattā| vattabbaṃ taṃ hetuphaladhammūpacāravasena| yathā hi padīpujjalanahetuko andhakāravigamo, evaṃ vijjuppādahetuko avijjānirodho, hetuphaladhammā ca samānakālāpi pubbāparakālā viya voharīyanti yathā – ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; ma. ni. 3.420, 425, 426; saṃ. ni. 2.43-45; 2.4.60; kathā. 465, 467) paccayapaccayuppannakiriyā| <hi rend="bold">gamanaṃ upacchijjati</hi> idha kāmabhave parinibbānena| <hi rend="bold">āgamanaṃ upacchijjati</hi> tattha rūpārūpesu parinibbānena| <hi rend="bold">gamanāgamanaṃ upacchijjati</hi> sabbaso aparāparuppattiyā abhāvato|</p>

<p n="454"> vivaṭṭakathāya parato jotitaṃ paṭhamaṃ jhānaṃ vivaṭṭaṃ patvā ṭhitassa ukkaṭṭhaniddesena ubhatobhāgavimuttassa nirodhasādhakaṃ vibhāvituṃ yuttanti āha <hi rend="bold">‘‘katamaṃ panāvusoti idha kiṃ pucchatī’’</hi>tiādi| tathā hi anantaraṃ nirodhasamāpajjanakena bhikkhunā jānitabbāni paṭhamassa jhānassa sampayogapahānaṅgāni pucchitāni| <hi rend="bold">aṅgavavatthāna</hi>nti jhānaṅgavavatthānaṃ| <hi rend="bold">koṭṭhāsaparicchedo</hi>ti tattha labbhamānaphassapañcamakādidhammakoṭṭhāsaparicchedo jānitabbo| imasmiṃ jhāne ettakā dhammā saṃvijjanti, ettakā nirodhitāti jānitabbaṃ| <hi rend="bold">upakārānupakārāni aṅgānī</hi>ti nirodhasamāpattiyā upakārāni ca anupakārāni ca aṅgāni| nirodhasamāpattiyā hi soḷasahi ñāṇacariyāhi navahi samādhicariyāhi ca pattabbattā taṃtaṃñāṇassa samādhicariyāhi samatikkamitabbā dhammā anupakārakaṅgāni, samatikkamakā <pb ed="M" n="2.0271"/> upakārakaṅgāni| tesañhi vasena yathānupubbaṃ upasantupasantoḷārikabhāvāya bhavaggasamāpattiyā saṅkhārāvasesasukhumataṃ pattā cittacetasikā yathāparicchinnaṃ kālaṃ nirujjhanti, appavattiṃ gacchanti| <hi rend="bold">tassā</hi>ti nirodhassa| <hi rend="bold">anantarapaccaya</hi>nti anantarapaccayasadisaṃ| na hi nirodhassa koci dhammo anantarapaccayo nāma atthi| yañhi tadā cittacetasikānaṃ tathā nirujjhanaṃ, taṃ yathāvuttapubbābhisaṅkhārahetukāya nevasaññānāsaññāyatanasamāpattiyā ahosīti sā tassa anantarapaccayo viya hotīti taṃ vuttaṃ| <hi rend="bold">cha samāpattiyo</hi>ti suttantanayena vuttasuttantapiṭakasaṃvaṇṇanāti katvā| ‘‘satta samāpattiyo’’ti pana vattabbaṃ, aññathā idaṃ ‘‘caturaṅgika’’nti na vattabbaṃ siyā| <hi rend="bold">nayaṃ vā dassetvā</hi>ti ādiantadassanavasena nayadassanaṃ katvā|</p>

<p n="455"> evaṃ nirodhassa pādakaṃ vibhāvetvā idāni antonirodhe anupabandhabhāvato pañcannaṃ pasādānaṃ paccayapucchane paṭhamaṃ tāva te sarūpato āveṇikato āveṇikavisayato paṭissaraṇato ca pucchanavasena pāḷi pavattāti dassento <hi rend="bold">‘‘viññāṇanissaye pañca pasāde pucchanto’’</hi>ti <pb ed="V" n="2.0251"/> āha| <hi rend="bold">gocaravisaya</hi>nti ettha kāmaṃ tabbahulacāritāpekkhaṃ gocaraggahaṇaṃ, anaññatthabhāvāpekkhaṃ visayaggahaṇanti attheva gocaravisayabhāvānaṃ viseso, vivariyamānaṃ pana ubhayampi ārammaṇasabhāvamevāti āha <hi rend="bold">‘‘gocarabhūtaṃ visaya’’</hi>nti| <hi rend="bold">ekekassā</hi>ti eko ekassa, añño aññassāti attho| aññattho hi ayaṃ <hi rend="bold">eka</hi>-saddo ‘‘ittheke abhivadantī’’tiādīsu (ma. ni. 3.27) viya| <hi rend="bold">sace hī</hi>tiādi abhūtaparikappanavacanametaṃ| tattha <hi rend="bold">samodhānetvā</hi>ti ekajjhaṃ katvā| <hi rend="bold">vināpi mukhenā</hi>tiādinā atthasallāpikanidassanaṃ nāma dasseti| yathā viññāṇādhiṭṭhitameva cakkhu rūpaṃ passati, na kevalaṃ, evaṃ cakkhunissayameva viññāṇaṃ taṃ passati, na itaranti āha <hi rend="bold">‘‘cakkhupasāde upanehī’’</hi>ti| tena tesaṃ tattha saṃhaccakāritaṃ dasseti| <hi rend="bold">yadi vā nīlaṃ yadi vā pītaka</hi>nti idaṃ nīlapītādisabhāvajānanamattaṃ sandhāyāha| <hi rend="bold">nīlaṃ pītaka</hi>nti pajānanaṃ cakkhuviññāṇassa nattheva avikappakabhāvato| <hi rend="bold">etesaṃ</hi> cakkhuviññāṇādīnaṃ| nissayasīsena nissitapucchā hesā, evañhi visayānubhavanacodanā samatthitā hoti| tenāha <hi rend="bold">‘‘cakkhuviññāṇaṃ hī’’</hi>tiādi| yathāsakaṃ visayaṃ rajjanādivasena anubhavituṃ <pb ed="M" n="2.0272"/> asamatthāni cakkhuviññāṇādīni, tattha samatthatāyeva ca natthi, na kiñci atthato paṭisarantāni viya hontīti vuttaṃ <hi rend="bold">‘‘kiṃ etāni paṭisarantī’’</hi>ti| <hi rend="bold">javanamano paṭisaraṇa</hi>nti pañcadvārikaṃ itarañca sādhāraṇato vatvā puna yāya’ssa rajjanādipavattiyā paṭisaraṇatā, sā savisesā yattha labbhati, taṃ dassento <hi rend="bold">‘‘manodvārikajavanamano vā’’</hi>ti āha| <hi rend="bold">etasmiṃ pana dvāre</hi>ti cakkhudvāre javanaṃ rajjati vā dussati vā muyhati vā, yato tattha aññāṇādiasaṃvaro pavattati|</p>

<p><hi rend="bold">tatrā</hi>ti tasmiṃ javanamanasseva paṭisaraṇabhāve| <hi rend="bold">dubbalabhojakā</hi>ti hīnasāmatthiyā rājabhoggā| sevakānaṃ gaṇanāya yojitadivase labbhamānakahāpaṇo <hi rend="bold">yuttikahāpaṇo</hi>| andubandhanena baddhassa vissajjanena labbhamānakahāpaṇo <hi rend="bold">bandhakahāpaṇo</hi>| kiñci paharante mā paharantūti paṭikkhipato dātabbadaṇḍo <hi rend="bold">māpahārakahāpaṇo</hi>| so sabbopi parittakesu gāmikamanussesu tathā labbhamāno ettako hotīti āha <hi rend="bold">‘‘aṭṭhakahāpaṇo vā’’</hi>tiādi| <hi rend="bold">satavatthuka</hi>nti satakarīsavatthukaṃ| esa nayo sesapadadvayepi| <hi rend="bold">tatthā</hi>tiādi upamāsaṃsandhanaṃ, taṃ suviññeyyameva|</p>

<p n="456"> <hi rend="bold">antonirodhasmiṃ pañca pasāde</hi>ti nirodhasamāpannassa pavattamāne pañca pasāde| <hi rend="bold">kiriyamayapavattasmi</hi>nti javanādikiriyānibbattakadhammappavattiyaṃ| <hi rend="bold">balavapaccayā hontī</hi>ti pacchājātavippayuttatthiavigatapaccayehi paccayā honti, upatthambhakabhāvena balavapaccayā honti| <hi rend="bold">jīvitindriyaṃ paṭiccā</hi>ti indriyatthiavigatapaccayavasena paccayabhūtaṃ jīvitindriyaṃ paṭicca <pb ed="V" n="2.0252"/> pañcavidhopi pasādo tiṭṭhati| <hi rend="bold">jīvitindriyena vinā na tiṭṭhati</hi> jīvitindriyarahitassa kammasamuṭṭhānarūpakalāpassa abhāvato| <hi rend="bold">tasmā</hi>ti yasmā anupālanalakkhaṇena jīvitena anupālitā eva usmā pavattati, na tena ananupālitā, tasmā usmā āyuṃ paṭicca tiṭṭhati| <hi rend="bold">jālasikhaṃ paṭicca ābhā paññāyatī</hi>ti jālasikhāsaṅkhātabhūtasaṅghātaṃ saheva pavattamānaṃ nissāya ‘‘ābhā’’ti laddhanāmā vaṇṇadhātu ‘‘ujjalati, andhakāraṃ vidhamati, rūpagatāni ca vidaṃsetī’’tiādīhi pakārehi ñāyati| <hi rend="bold">taṃ ālokaṃ paṭiccā</hi>ti taṃ vuttappakāraṃ ālokaṃ paccayaṃ labhitvā| <hi rend="bold">jālasikhā paññāyatī</hi>ti ‘‘appikā, mahatī, uju, kuṭilā’’tiādinā pākaṭā hoti|</p>

<p><hi rend="bold">jālasikhā</hi> <pb ed="M" n="2.0273"/> <hi rend="bold">viya kammajatejo</hi> nissayabhāvato| <hi rend="bold">āloko viya jīvitindriyaṃ</hi> tannissitabhāvato| idāni upamopamitabbānaṃ sambandhaṃ dassetuṃ <hi rend="bold">‘‘jālasikhā hī’’</hi>tiādi vuttaṃ| <hi rend="bold">ālokaṃ gahetvāva uppajjatī</hi>ti iminā yathā jālasikhāya saheva āloko uppajjati, evaṃ kammajusmanā saheva jīvitindriyaṃ uppajjatīti dasseti| jālasikhāsannissayo tassā satiyeva honto āloko tāya uppādito viya hotīti āha <hi rend="bold">‘‘attanā janitālokenevā’’</hi>ti| usmā nāmettha kammasamuṭṭhānā tejodhātu tannissitañca jīvitindriyaṃ tadanupālakañcāti āha <hi rend="bold">‘‘kammajamahābhūtasambhavena jīvitindriyena usmāya anupālana’’</hi>nti| na kevalaṃ khaṇaṭṭhitiyā eva, atha kho pabandhānupacchedassapi jīvitindriyaṃ kāraṇanti āha <hi rend="bold">‘‘vassasatampi kammajatejapavattaṃ pāletī’’</hi>ti| usmā āyuno paccayo honto sesabhūtasahito eva hotīti āha <hi rend="bold">‘‘mahābhūtānī’’</hi>ti| tathā āyupi sahajātarūpaṃ pālentameva usmāya paccayo hotīti vuttaṃ <hi rend="bold">‘‘mahābhūtāni pāletī’’</hi>ti|</p>

<p n="457"> āyu eva indriyapaccayādivasena sahajātadhammānaṃ anupālanavasena saṅkharaṇato <hi rend="bold">āyusaṅkhāro</hi>| bahuvacananiddeso pana anekasatasahassabhedesu rūpakalāpesu pavattiyā anekabhedanti katvā| ārammaṇarasaṃ anubhavantīti <hi rend="bold">vedaniyā</hi> yathā ‘‘niyyānikā’’ti| tenāha <hi rend="bold">‘‘vedanā dhammāvā’’</hi>ti| sukhādibhedabhinnattā bahuvacananiddeso| imesaṃ āyusaṅkhāravedanānaṃ ekantanirodhaṃ samāpannassa maraṇena bhavitabbaṃ vedanāya niruddhattā| āyusaṅkhārānaṃ tathā aniruddhattā nirodhassa samāpajjanameva na siyā, kuto vuṭṭhānaṃ| tena vuttaṃ pāḷiyaṃ ‘‘te ca hāvuso’’tiādi| <hi rend="bold">vuṭṭhānaṃ paññāyati</hi> saññāvedanādīnaṃ uppattiyā| idāni tamatthaṃ vitthārato upamāya vibhāvetuṃ <hi rend="bold">‘‘yo hī’’</hi>tiādi vuttaṃ| <hi rend="bold">ukkaṇṭhitvā</hi>ti nānārammaṇāpātato nibbinditvā| <hi rend="bold">yathāparicchinnakālavasenā</hi>ti yathāparicchinne kāle sampatte| <hi rend="bold">rūpajīvitindriyapaccayā</hi>ti indriyapaccayabhūtā<pb ed="V" n="2.0253"/>| <hi rend="bold">jālāpavattaṃ viya arūpadhammā</hi> tejussadabhāvato visayobhāsanato ca| udakappahāro viya nirodhasamāpattiyā pubbābhisaṅkhāro| <hi rend="bold">pihitaṅgārā viya rūpajīvitindriyaṃ</hi> usmāmattatāya anobhāsanato<pb ed="M" n="2.0274"/>| <hi rend="bold">yathāparicchinnakālāgamana</hi>nti yathāparicchinnakālassa upagamanaṃ| anurūpapattivaseneva <hi rend="bold">rūpapavatti</hi>ggahaṇaṃ| <hi rend="bold">imaṃ rūpakāyaṃ jahantī</hi>ti imasmā rūpakāyā kaḷevarā vigacchanti nappavattanti|</p>

<p>kāyena saṅkharīyantīti <hi rend="bold">kāyasaṅkhārā</hi> tappaṭibaddhavuttitāya| vācaṃ saṅkharontīti <hi rend="bold">vacīsaṅkhārā</hi>| vitakketvā vicāretvā hi vācaṃ bhindati katheti| cittena saṅkharīyantīti <hi rend="bold">cittasaṅkhārā</hi> tappaṭibaddhavuttito| cittasaṅkhāranirodhacodanāya rūpanirodho viya cittanirodho acodito tesaṃ tato aññattāti na cittasampayuttanirodho ekantiko vitakkādinirodhe tadabhāvato| yaṃ pana vuttaṃ ‘‘vācā aniruddhā hotī’’ti, tampi na| vācaṃ saṅkharontīti hi vacīsaṅkhārā, tesu niruddhesu kathaṃ vācāya anirodho| cittaṃ pana niruddhesupi cittasaṅkhāresu tehi anabhisaṅkhatattā vitakkādinirodho viya pavattatiyevāti ayamettha parassa adhippāyo| ānantariyakammaṃ kataṃ bhaveyya, cittassa aniruddhattā taṃ nissāya ca rūpadhammānaṃ anapagatattā te jīvanti eva nāmāti| <hi rend="bold">byañjane abhinivesaṃ akatvā</hi>ti ‘‘cittasaṅkhārā niruddhā’’ti vacanato teva niruddhā, na cittanti evaṃ neyyatthaṃ suttaṃ ‘‘nītattha’’nti abhinivesaṃ akatvā| <hi rend="bold">ācariyānaṃ naye ṭhatvā</hi>ti paramparāgatānaṃ ācariyānaṃ adhippāye ṭhatvāti attho| <hi rend="bold">upaparikkhitabbo</hi>ti suttantarāgamato suttantarapadassa aviparīto attho vīmaṃsitabbo| yathā hi ‘‘asaññabhavo’’ti vacanato ‘‘saññāva tattha natthi, itare pana cittacetasikā santī’’ti ayamettha attho na gayhati| yathā ca ‘‘nevasaññānāsaññāyatana’’nti vacanato ‘‘saññāva tattha tādisī, na phassādayo’’ti ayamettha attho na gayhati saññāsīsena desanāti katvā, evamidhāpi ‘‘cittasaṅkhārā niruddhā’’ti, ‘‘saññāvedayitanirodho’’ti ca desanāsīsameva| sabbepi pana cittacetasikā tattha nirujjhantevāti ayamettha aviparīto attho veditabbo, tathāpubbābhisaṅkhārena sabbesaṃyeva cittacetasikānaṃ tattha nirujjhanato| etena yaṃ pubbe ‘‘aññattā, tadabhāvato’’ti ca yuttivacanaṃ, tadayuttaṃ adhippāyānavabodhatoti dassitaṃ hoti| tenāha <hi rend="bold">‘‘attho hi paṭisaraṇaṃ, na byañjana’’</hi>nti|</p>

<p><hi rend="bold">upahatānī</hi>ti <pb ed="M" n="2.0275"/> bādhitāni| <hi rend="bold">makkhitānī</hi>ti dhaṃsitāni| ārammaṇaghaṭṭanāya indriyānaṃ kilamatho cakkhunā bhāsurarūpasukhumarajadassanena vibhāvetabbo| tathā hi uṇhakāle purato aggimhi <pb ed="V" n="2.0254"/> jalante kharassare ca paṇave ākoṭite akkhīni bhedāni viya na sahanti sotāni ‘‘sikharena viya abhihaññantī’’ti vattāro honti|</p>

<p n="458"> rūpāvacaracatutthajjhānameva rūpavirāgabhāvanāvasena pavattaṃ arūpajjhānanti nevasaññānāsaññāyatanaṃ vissajjento dhammasenāpati ‘‘sukhassa ca pahānā’’tiādinā vissajjesi| apagamanena vigamena paccayā <hi rend="bold">apagamanapaccayā</hi> sukhādippahānāni| <hi rend="bold">adhigamapaccayā</hi> pana kasiṇesu rūpāvacaracatutthajjhānaṃ heṭṭhimā tayo ca āruppā| na hi sakkā tāni anadhigantvā nevasaññānāsaññāyatanamadhigantuṃ| <hi rend="bold">nirodhato vuṭṭhānakaphalasamāpatti</hi>nti nirodhato vuṭṭhānabhūtaṃ aniccānupassanāsamudāgataphalasamāpattiṃ| sā hi ‘‘animittā cetovimuttī’’ti vuccati| yathā samathanissando abhiññā, mettākaruṇāmuditābrahmavihāranissando upekkhābrahmavihāro, kasiṇanissando āruppā, samathavipassanānissando nirodhasamāpatti, evaṃ vipassanāya nissandaphalabhūtaṃ sāmaññaphalanti āha <hi rend="bold">‘‘vipassanānissandāya phalasamāpattiyā’’</hi>ti| ārammaṇā nāma sārammaṇadhammānaṃ visesato uppattinimittanti āha <hi rend="bold">‘‘sabbanimittānanti rūpādīnaṃ sabbārammaṇāna’’</hi>nti| natthi ettha kiñci saṅkhāranimittanti <hi rend="bold">animittā,</hi> asaṅkhatā dhātūti āha <hi rend="bold">‘‘sabbanimittāpagatāya nibbānadhātuyā’’</hi>ti| <hi rend="bold">phalasamāpattisahajātaṃ manasikāraṃ sandhāyāha,</hi> na āvajjanamanasikāraṃ| na hettha tassa sambhavo anulomānantaraṃ uppajjanato|</p>

<p><hi rend="bold">imasmiṃ ṭhāne</hi>ti idha vuttanirodhassa ādimajjhapariyosānānaṃ gahitānaṃ imasmiṃ pariyosānassa gahitaṭṭhāne| <hi rend="bold">dvīhi balehī</hi>ti samathavipassanābalehi| <hi rend="bold">tayo ca saṅkhārāna</hi>nti kāyasaṅkhārādīnaṃ tiṇṇaṃ saṅkhārānaṃ| <hi rend="bold">soḷasahi ñāṇacariyāhī</hi>ti aniccānupassanā, dukkhā, anattā, nibbidā, virāgā, nirodhā, paṭinissaggā, vivaṭṭānupassanā, sotāpattimaggo…pe.… arahattaphalasamāpattīti imāhi soḷasahi ñāṇacariyāhi| <hi rend="bold">navahi samādhicariyāhī</hi>ti paṭhamajjhānasamādhiādīhi navahi samādhicariyāhi| yo <pb ed="M" n="2.0276"/> yathāvuttāsu cariyāsu puggalassa vasībhāvo, sā <hi rend="bold">vasībhāvatāpaññā</hi>| assā sā kathitāti yojanā| <hi rend="bold">vinicchayakathā</hi>ti vinicchayavasena pavattā <hi rend="bold">aṭṭhakathā</hi> kathitā| tasmā <hi rend="bold">visuddhimagge</hi> (visuddhi. 2.868-869) <hi rend="bold">taṃsaṃvaṇṇanāyañca</hi> (visuddhi. mahāṭī. 2.868) vuttanayena veditabbā|</p>

<p><hi rend="bold">valañjanasamāpatti</hi> ariyavihāravasena viharaṇasamāpatti| <hi rend="bold">ṭhitiyā</hi>ti ettha pabandhaṭṭhiti adhippetā, na khaṇaṭṭhiti| kasmā? samāpajjanattā| tenāha <hi rend="bold">‘‘ṭhitiyāti ciraṭṭhitattha’’</hi>nti| <hi rend="bold">addhānaparicchedo</hi>ti <pb ed="V" n="2.0255"/> ettakaṃ kālaṃ samāpattiyā vītināmessāmīti pageva kālaparicchedo| <hi rend="bold">rūpādinimittavasenā</hi>ti kammakammanimittagatinimittesu yathārahaṃ labbhamānarūpādinimittavasena| tattha yasmā kammanimitte chabbidhampi ārammaṇaṃ labbhati, tasmā <hi rend="bold">‘‘sabbanimittāna’’</hi>nti vuttaṃ, na sabbesaṃ ārammaṇānaṃ ekajjhaṃ, ekantato vā manasikātabbato| lakkhaṇavacanañhetaṃ yathā ‘‘dātabbametaṃ bhesajjaṃ, yadi me byādhitā siyu’’nti|</p>

<p n="459"> <hi rend="bold">nīlampi sañjānātī</hi>tiādinā nīlādiggahaṇamukhena taṃvaṇṇānaṃ sattānaṃ sañjānanaṃ averādibhāvamanasikaraṇaṃ jotitanti āha <hi rend="bold">‘‘etasmiñhi ṭhāne appamāṇā cetovimutti kathitā’’</hi>ti| ettha ākiñcaññaṃ kathitanti sambandho| <hi rend="bold">‘‘ettha suññatā’’ti, ‘‘ettha animittā’’</hi>ti etthāpi eseva nayo| nti ‘‘idha aññaṃ abhinavaṃ nāma natthī’’tiādinā vuttaṃ atthavacanaṃ| <hi rend="bold">etā</hi>ti appamāṇacetovimuttiādayo| <hi rend="bold">ekanāmakā</hi>ti ekekanāmakā, ye nānābyañjanāti adhippetā| <hi rend="bold">eko dhammo</hi>ti arahattaphalasamāpatti| <hi rend="bold">catunāmako</hi>ti appamāṇacetovimuttiādināmako| <hi rend="bold">eta</hi>nti etamatthaṃ| <hi rend="bold">appamāṇā</hi>ti anodhiso, odhisopi vā ‘‘ettakā’’ti aparimitā| <hi rend="bold">asesetvā</hi>ti asubhasamāpatti viya ekasseva aggahaṇato|</p>

<p>kiñcāpi asubhanimittārammaṇampi kiñcanaṃ hoti, ārammaṇasaṅghaṭṭanassa kiñcanassa asubhasamāpattīnampi paṭibhāganimittasaṅkhātaṃ ārammaṇaṃ sabimbaṃ viya viggahaṃ kiñcanaṃ hutvā upaṭṭhāti, na tathā imassāti| nanu brahmavihārapaṭhamāruppānampi paṭibhāganimittabhūtaṃ kiñci ārammaṇaṃ natthīti? saccaṃ natthi, ayaṃ pana paṭhamāruppaviññāṇaṃ viya na paṭibhāganimittabhūtārammaṇatāya evaṃ vuttā| <hi rend="bold">attenā</hi>ti <pb ed="M" n="2.0277"/> attanā| bhavati etena attāti abhidhānaṃ buddhi cāti <hi rend="bold">bhāvo,</hi> attā| <hi rend="bold">bhāva</hi>-saddopi attapariyāyoti āha <hi rend="bold">‘‘bhāvaposapuggalādisaṅkhātenā’’</hi>ti| <hi rend="bold">nesaṃ</hi> appamāṇasamādhiādīnaṃ catunnaṃ| <hi rend="bold">‘‘nānatā pākaṭāvā’’</hi>ti vuttaṃ nānattaṃ bhūmito ārammaṇato ca dassetuṃ <hi rend="bold">‘‘attho panā’’</hi>tiādi vuttaṃ| parittādibhāvena atītādibhāvena ajjhattādibhāvena ca na vattabbaṃ ārammaṇaṃ etissāti <hi rend="bold">navattabbārammaṇā</hi> nibbānārammaṇaphalasamāpattibhāvato|</p>

<p><hi rend="bold">ettako</hi>ti rāgādīhi saṃkiliṭṭhatāya ettakappamāṇo, uttāno parittacetasoti attho| nibbānampi appamāṇameva pamāṇakaraṇānaṃ abhāvenāti ānetvā sambandho| <hi rend="bold">akuppāti arahattaphalacetovimutti</hi> paṭipakkhehi akopanīyatāya| <hi rend="bold">kiñcatī</hi>ti kattari paṭhito dhātu maddanatthoti <pb ed="V" n="2.0256"/> āha <hi rend="bold">‘‘kiñcati maddatī’’</hi>ti| tassa payogaṃ dassetuṃ <hi rend="bold">‘‘manussā kirā’’</hi>tiādi vuttaṃ|</p>

<p>samūhādighanavasena sakiccaparicchedatāya ca saviggahā viya upaṭṭhitā saṅkhārā niccādiggāhassa vatthutāya <hi rend="bold">‘‘niccanimittaṃ sukhādinimitta’’</hi>nti ca vuccati| vipassanā pana tattha ghanavinibbhogaṃ karontī niccādiggāhaṃ vidhamentī ‘‘nimittaṃ samugghātetī’’ti vuttā ghananimittassa ārammaṇabhūtassa abhāvā| <hi rend="bold">na gahitā</hi>ti ekatthapadaniddese pāḷiyaṃ kasmā na gahitā? <hi rend="bold">sā</hi>ti suññatā cetovimutti| <hi rend="bold">sabbatthā</hi>ti appamāṇācetovimuttiādiniddesesu| <hi rend="bold">ārammaṇavasenā</hi>ti ārammaṇavasenapi ekatthā, na kevalaṃ sabhāvasarasatova| <hi rend="bold">iminā pariyāyenā</hi>ti appamāṇatotiādinā ārammaṇato laddhapariyāyena| <hi rend="bold">aññasmiṃ pana ṭhāne</hi>ti ākiñcaññādisaddapavattihetuto aññena hetunā appamāṇātisaddappavattiyaṃ etassa cetovimuttiyā honti| esa nayo sesesupi| <hi rend="bold">iminā pariyāyenā</hi>ti iminā tāya tāya samaññāya voharitabbatāpariyāyena| saccānaṃ dassanamukhena vaṭṭavasena uṭṭhitadesanaṃ arahattena kūṭaṃ gaṇhanto <hi rend="bold">yathānusandhināva desanaṃ niṭṭhapesi</hi>| yaṃ panettha atthato avibhattaṃ, taṃ suviññeyyameva|</p>

<p rend="centre">mahāvedallasuttavaṇṇanāya līnatthappakāsanā samattā|</p>

</xml>