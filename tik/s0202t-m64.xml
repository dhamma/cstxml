<xml src="s0202t-m64.xml">
<sutra id="m64"/>
<p rend="subhead">4. mahāmālukyasuttavaṇṇanā</p>

<p rend="bodytext" n="129"><hi rend="paranum">129</hi><hi rend="dot">.</hi> oraṃ <pb ed="V" n="2.0065"/> vuccati kāmadhātu, tattha pavattiyā saṃvattanato oraṃ bhajantīti <hi rend="bold">orambhāgiyāni,</hi> heṭṭhimamaggavajjhatāya orambhāge heṭṭhākoṭṭhāse bhajantīti <hi rend="bold">orambhāgiyāni</hi> ka-kārassa ya-kāraṃ katvā| tenāha <hi rend="bold">‘‘heṭṭhākoṭṭhāsikānī’’</hi>tiādi| kammunā hi vaṭṭena ca dukkhaṃ saṃyojentīti <hi rend="bold">saṃyojanāni,</hi> orambhāgiyasaññitāni saṃyojanāni yassa appahīnāni, tasseva vaṭṭadukkhaṃ| yassa pana tāni pahīnāni, tassa taṃ natthīti| <hi rend="bold">appahīnatāya anusetī</hi>ti ariyamaggena asamucchinnatāya kāraṇalābhe <pb ed="M" n="2.0067"/> sati uppajjati, appahīnabhāvena anuseti| <hi rend="bold">anusayamāno saṃyojanaṃ nāma hotī</hi>ti anusayattaṃ pharitvā pavattamāno pāpadhammo yathāvuttenatthena saṃyojanaṃ nāma hoti| etena yadi pana anusayato saṃyojanaṃ pavattaṃ, tathāpi ye te kāmarāgādayo ‘‘anusayā’’ti vuccanti, teyeva bandhanaṭṭhena saṃyojanānīti dasseti|</p>

<p rend="bodytext"><hi rend="bold">evaṃ santepī</hi>ti yadeva orambhāgiyasaṃyojanaṃ bhagavatā pucchitaṃ, tadeva therenapi vissajjitaṃ, tathāpi ayaṃ laddhi sannissayā| tattha dosāropanāti dassetuṃ <hi rend="bold">‘‘tassa vāde’’</hi>tiādi vuttaṃ| <hi rend="bold">samudācārakkhaṇeyevā</hi>ti pavattikkhaṇe eva| na hi sabbe vattamānā kilesā saṃyojanatthaṃ pharantīti adhippāyo| <hi rend="bold">tenā</hi>ti tena kāraṇena, tathāladdhikattāti attho| cintesi ‘‘dhammaṃ desessāmī’’ti yojanā| <hi rend="bold">attano dhammatāyevā</hi>ti ajjhattāsayeneva| <hi rend="bold">visaṃvāditā</hi>ti satthu cittassa anārādhanena vivecitā| <hi rend="bold">evamakāsi</hi> evaṃ dhammaṃ desāpesi|</p>

<p rend="bodytext" n="130"><hi rend="paranum">130</hi><hi rend="dot">.</hi> <hi rend="bold">sakkāyadiṭṭhipariyuṭṭhitenā</hi>ti pariyuṭṭhānasamatthasakkāyadiṭṭhikena| tathābhūtañca cittaṃ tāya diṭṭhiyā vigayhitaṃ ajjhotthaṭañca nāma hotīti āha <hi rend="bold">‘‘gahitena abhibhūtenā’’</hi>ti| <hi rend="bold">diṭṭhinissaraṇaṃ nāma</hi> dassanamaggo tena samucchinditabbato, so pana nibbānaṃ āgamma taṃ samucchindati, tasmā vuttaṃ <hi rend="bold">‘‘diṭṭhinissaraṇaṃ nibbāna’’</hi>nti| <hi rend="bold">avinoditā anīhaṭā</hi>ti padadvayenapi samucchedavasena appahīnattaṃyeva vadati| <hi rend="bold">aññaṃ saṃyojanaṃ añño anusayoti vadanti,</hi> sahabhāvo nāma aññena hoti| na hi tadeva tena sahāti vuccatīti tesaṃ adhippāyo| <hi rend="bold">aññenā</hi>ti atthato aññena| avatthāmattato yadipi avayavavinimutto samudāyo natthi, avayavo pana samudāyo na hotīti so samudāyato añño evāti sakkā vattunti yathāvuttassa parihārassa appāṭihīrakataṃ āsaṅkitvā pakkhantaraṃ āsallitaṃ <hi rend="bold">‘‘athāpi siyā’’</hi>tiādinā| pakkhantarehi parihārā <pb ed="V" n="2.0066"/> hontīti yathāvuttañāyenapi añño puriso athāpi siyā, ayaṃ panettha añño dosoti āha <hi rend="bold">‘‘yadi tadevā’’</hi>tiādi| athāpi siyā tuyhaṃ yadi parivitakko īdiso yadi tadeva saṃyojanantiādi| <hi rend="bold">imamatthaṃ sandhāyā</hi>ti paramatthato so eva <pb ed="M" n="2.0068"/> kileso saṃyojanamanusayo ca, bandhanatthappahīnatthānaṃ pana attheva bhedoti imamatthaṃ sandhāya|</p>

<p rend="bodytext" n="132"><hi rend="paranum">132</hi><hi rend="dot">.</hi> <hi rend="bold">tacacchedo viya samāpatti</hi> kilesānaṃ samāpattivikkhambhanassa sāracchedassa anusayassa dūrabhāvato| <hi rend="bold">pheggucchedo viya vipassanā</hi> tassa āsannabhāvato| <hi rend="bold">evarūpā puggalā</hi>ti abhāvitasaddhādibalatāya dubbalanāmakāyā puggalā, yesaṃ sakkāyanirodhāya…pe.… nādhimuccati| <hi rend="bold">evaṃ daṭṭhabbā</hi>ti yathā so dubbalako puriso, evaṃ daṭṭhabbo so puriso gaṅgāpāraṃ viya sakkāyapāraṃ gantuṃ asamatthattā| vuttavipariyāyena sukkapakkhassa attho veditabbo|</p>

<p rend="bodytext" n="133"><hi rend="paranum">133</hi><hi rend="dot">.</hi> <hi rend="bold">upadhivivekenā</hi>ti iminā <hi rend="bold">upadhivivekā</hi>ti karaṇe nissakkananti dasseti, <hi rend="bold">upadhivivekā</hi>ti vā hetumhi nissakkavacanassa <hi rend="bold">upadhivivekenā</hi>ti hetumhi karaṇavacanena pañcakāmaguṇaviveko kathito| kāmaguṇāpi hi upadhīyati ettha dukkhanti upadhīti vuccantīti| thinamiddhapaccayā kāyavijambhitādibhedaṃ <hi rend="bold">kāyālasiyaṃ| tatthā</hi>ti antosamāpattiyaṃ samāpattiabbhantare jātaṃ| taṃ pana samāpattipariyāpannampi apariyāpannampīti tadubhayaṃ dassetuṃ <hi rend="bold">‘‘antosamāpattikkhaṇeyevā’’</hi>tiādi vuttaṃ| <hi rend="bold">rūpādayo dhamme</hi>ti rūpavedanādike pañcakkhandhadhamme| <hi rend="bold">na niccato</hi>ti iminā niccapaṭikkhepato tesaṃ aniccatamāha| tato eva udayavayantato vipariṇāmato tāvakālikato ca te aniccāti jotitaṃ hoti| yañhi niccaṃ na hoti, taṃ udayabbayaparicchinnaṃ jarāya maraṇena cāti dvedhā vipariṇataṃ ittarakhaṇameva ca hoti| <hi rend="bold">na sukhato</hi>ti iminā sukhapaṭikkhepato tesaṃ dukkhatamāha, ato eva abhiṇhaṃ paṭipīḷanato dukkhavatthuto ca te dukkhāti jotitaṃ hoti| udayabbayavantatāya hi te abhiṇhaṃ paṭipīḷanato nirantaradukkhatāya dukkhasseva ca adhiṭṭhānabhūtāti| paccayayāpanīyatāya rogamūlatāya ca <hi rend="bold">rogato</hi>| dukkhatāsūlayogitāya kilesāsucipaggharaṇato uppādajarābhaṅgehi uddhumātapakkabhijjanato ca <hi rend="bold">gaṇḍato</hi>| pīḷājananato antotudanato dunnīharaṇato ca avaddhiāvahato aghavatthuto ca aserībhāvato ābādhapadaṭṭhānatāya ca <hi rend="bold">ābādhato</hi>| avasavattanato avidheyyatāya <hi rend="bold">parato</hi><pb ed="M" n="2.0069"/>| byādhijarāmaraṇehi palujjanīyatāya <hi rend="bold">palokato</hi>| sāmīnivāsīkārakavedakadhiṭṭhāyakavirahato <hi rend="bold">suññato</hi>| attapaṭikkhepaṭṭhena <hi rend="bold">anattato,</hi> rūpādidhammāpi na ettha attā hontīti anattā, evaṃ ayampi na attā hotīti anattā| tena <pb ed="V" n="2.0067"/> abyāpārato nirīhato tucchato anattāti dīpitaṃ hoti| lakkhaṇattayameva avabodhatthaṃ ekādasahi padehi vibhajitvā gahitanti dassetuṃ <hi rend="bold">‘‘tatthā’’</hi>tiādi vuttaṃ|</p>

<p rend="bodytext"><hi rend="bold">antosamāpattiya</hi>nti samāpattīnaṃ sahajātatāya samāpattīnaṃ abbhantare| <hi rend="bold">cittaṃ paṭisaṃharatī</hi>ti tappaṭibaddhachandarāgādiupakkilesavikkhambhanena vipassanācittaṃ paṭisaṃharati| tenāha <hi rend="bold">‘‘mocetī’’</hi>ti| <hi rend="bold">savanavasenā</hi>ti ‘‘sabbasaṅkhārasamatho’’tiādinā savanavasena| <hi rend="bold">thutivasenā</hi>ti tatheva thomanāvasena guṇato saṃkittanavasena| <hi rend="bold">pariyattivasenā</hi>ti tassa dhammassa pariyāpuṇanavasena| <hi rend="bold">paññattivasenā</hi>ti tadatthassa paññāpanavasena| <hi rend="bold">ārammaṇakaraṇavaseneva</hi> upasaṃharati maggacittaṃ| <hi rend="bold">etaṃ santa</hi>ntiādi pana avadhāraṇanivattitatthadassanaṃ| yathā vipassanā ‘‘etaṃ santaṃ etaṃ paṇīta’’ntiādinā asaṅkhatāya dhātuyā cittaṃ upasaṃharati, evaṃ maggo nibbānaṃ sacchikiriyābhisamayavasena abhisamento tattha labbhamāne sabbe visese asammohato <hi rend="bold">paṭivijānanto tattha cittaṃ upasaṃharati</hi>| tenāha <hi rend="bold">‘‘iminā pana ākārenā’’</hi>tiādi| <hi rend="bold">so tattha ṭhito</hi>ti so adandhavipassano yogī tattha tāya aniccādilakkhaṇattayārammaṇāya vipassanāya ṭhito| <hi rend="bold">sabbaso</hi>ti tassa maggassa adhigamāya nibbattitasamathavipassanāsu| <hi rend="bold">asakkonto anāgāmī hotī</hi>ti heṭṭhimamaggavahāsu eva samathavipassanāsu chandarāgaṃ pahāya aggamaggavahāsu tāsu nikantiṃ pariyādātuṃ asakkonto anāgāmitāyameva saṇṭhāti|</p>

<p rend="bodytext"><hi rend="bold">samatikkantattā</hi>ti samathavasena vipassanāvasena cāti sabbathāpi rūpassa atikkantattā| tenāha <hi rend="bold">‘‘ayañhī’’</hi>tiādi| <hi rend="bold">anenā</hi>ti yoginā| <hi rend="bold">taṃ atikkammā</hi>ti idaṃ yo vā paṭhamaṃ pañcavokārabhavapariyāpanne dhamme sammadeva sammasitvā te vivajjetvā tato arūpasamāpattiṃ samāpajjitvā arūpadhamme sammasati, taṃ sandhāya vuttaṃ| tenāha <hi rend="bold">‘‘idāni arūpaṃ sammasatī’’</hi>ti|</p>

<p rend="bodytext"><hi rend="bold">samathavasena</hi> <pb ed="M" n="2.0070"/> <hi rend="bold">gacchato</hi>ti samathappadhānaṃ pubbabhāgapaṭipadaṃ anuyuñjantassa| <hi rend="bold">cittekaggatā dhuraṃ hotī</hi>ti tassa vipassanābhāvanāya tathā pubbe pavattattā vuṭṭhānagāminivipassanā samādhippadhānā hoti, maggepi cittekaggatā dhuraṃ hoti, samādhindriyaṃ pubbaṅgamaṃ balavaṃ hoti| <hi rend="bold">so cetovimutto nāmā</hi>ti so ariyo cetovimutto nāma hoti| <hi rend="bold">vipassanāvasena gacchato</hi>ti ‘‘samathavasena gacchato’’ti ettha vuttanayānusārena attho veditabbo| ayañca puggalavibhāgo suttantanayena idhābhihito pariyāyo nāma, abhidhammanayena parato kīṭāgirisuttavaṇṇanāyaṃ dassayissāma| <hi rend="bold">ayaṃ sabhāvadhammoyevā</hi>ti pubbabhāgapaṭipadā samathappadhānā ce samādhi dhuraṃ, vipassanāpadhānā ce paññā dhuranti ayaṃ dhammasabhāvoyeva, ettha kiñci na āsaṅkitabbaṃ|</p>

<p rend="bodytext">indriyaparopariyattaṃ <pb ed="V" n="2.0068"/> <hi rend="bold">indriyavemattatā</hi>| tenāha <hi rend="bold">‘‘indriyanānattaṃ vadāmī’’</hi>ti| <hi rend="bold">indriyanānattatā kāraṇa</hi>nti idaṃ dasseti – aniccādivasena vipassanābhiniveso viya samathavasena vipassanāvasena ca yaṃ pubbabhāgagamanaṃ, taṃ appamāṇaṃ taṃ vuṭṭhānagāminivipassanaṃ, yassa samādhi dhuraṃ pubbaṅgamaṃ balavaṃ hoti, <hi rend="bold">so</hi> ariyo <hi rend="bold">cetovimutti nāma hoti</hi>| yassa paññā dhuraṃ pubbaṅgamaṃ balavaṃ hoti <hi rend="bold">so</hi> ariyo <hi rend="bold">paññāvimutto nāma hoti</hi>| idāni tamatthaṃ buddhivisiṭṭhena nidassanena dassento <hi rend="bold">‘‘dve aggasāvakā’’</hi>tiādimāha, taṃ suviññeyyameva|</p>

<p rend="centre">mahāmālukyasuttavaṇṇanāya līnatthappakāsanā samattā|</p>

</xml>