<xml src="s0201t-m3.xml">

<p rend="subhead"><readunit id="m3">3. dhammadāyādasuttavaṇṇanā</readunit></p>

<p rend="bodytext" n="29"><hi rend="paranum">29</hi><hi rend="dot">.</hi> <hi rend="bold">tasmā</hi> <pb ed="V" n="1.0161"/><pb ed="M" n="1.0180"/> <hi rend="bold">taṃ dassetvā</hi>ti yasmā suttantavaṇṇanā suttanikkhepaṃ dassetvā vuccamānā pākaṭā hoti, yasmā cassa dhammadāyādasuttassa aṭṭhuppattiko nikkhepo, tasmā taṃ nikkhepaṃ dassetvā, kathetvāti attho| <hi rend="bold">lābhasakkāre</hi>ti (saṃ. ni. ṭī. 2.2.63) lābhasakkārasaṅkhātāya aṭṭhuppattiyāti keci, lābhasakkāre vā aṭṭhuppattiyāti apare| yā hi lābhasakkāranimittaṃ tadā bhikkhūsu paccayabāhullikatā jātā, taṃ aṭṭhuppattiṃ katvā bhagavā imaṃ desesīti| <hi rend="bold">yamakamahāmegho</hi>ti heṭṭhāolambanupariuggamanavasena satapaṭalo sahassapaṭalo yugaḷamahāmegho| <hi rend="bold">tiṭṭhanti ceva</hi> bhagavati katthaci nibaddhavāsaṃ vasante, cārikaṃ pana gacchante <hi rend="bold">anubandhanti ca</hi>| bhikkhūnampi yebhuyyena kappasatasahassaṃ tato bhiyyopi pūritadānapāramisañcayattā tadā mahālābhasakkāro uppajjīti vuttaṃ <hi rend="bold">‘‘evaṃ bhikkhusaṅghassapī’’</hi>ti|</p>

<p rend="bodytext"><hi rend="bold">sakkato</hi>ti sakkārappato| <hi rend="bold">garukato</hi>ti garukārappatto| <hi rend="bold">mānito</hi>ti bahumato manasā piyāyito ca| <hi rend="bold">pūjito</hi>ti mālādipūjāya ceva catupaccayābhipūjāya ca pūjito| <hi rend="bold">apacito</hi>ti apacāyanappatto| yassa hi cattāro paccaye sakkatvāpi abhisaṅkhate paṇītapaṇīte upanenti, so sakkato| yasmiṃ garubhāvaṃ paccupaṭṭhapetvā te denti, so garukato| yaṃ manasā piyāyanti bahumaññanti ca, so bahumato| yassa sabbametaṃ pūjāvasena karonti, so pūjito| yassa abhivādanapaccuṭṭhānañjalikammādivasena paramanipaccakāraṃ karonti, so apacito| bhagavati bhikkhusaṅghe ca loko evaṃ paṭipanno| tena vuttaṃ ‘‘tena kho pana…pe.… parikkhārāna’’nti| <hi rend="bold">lābhaggayasaggapatta</hi>nti lābhassa ca yasassa ca aggaṃ ukkaṃsaṃ pattaṃ|</p>

<p rend="bodytext">paccayā cīvarādayo garukātabbā etesanti <hi rend="bold">paccayagarukā,</hi> āmisacakkhukāti attho| paccayesu giddhā gadhitā paccayānaṃ bahulabhāvāya paṭipannāti <hi rend="bold">paccayabāhulikā</hi>| <hi rend="bold">bhagavatopi pākaṭā ahosi</hi> pakaticārittavasenāti adhippāyo aññathā apākaṭasseva abhāvato| dhammasabhāvacintāvasena pavattaṃ sahottappañāṇaṃ <hi rend="bold">dhammasaṃvego,</hi> idha <pb ed="M" n="1.0181"/> pana so bhikkhūnaṃ lābhagarutādhammavasena <pb ed="V" n="1.0162"/> veditabbo| <hi rend="bold">samaṇadhammavuttī</hi>ti samaṇadhammakaraṇaṃ| <hi rend="bold">sā</hi>ti dhammadāyādadesanā| paṭibimbadassanavasena sabbakāyassa dassanayoggo ādāsoti <hi rend="bold">sabbakāyikādāso</hi>|</p>

<p rend="bodytext">pitu-dāyaṃ, tena dātabbaṃ, tato laddhabbaṃ arahabhāvena ādiyantīti <hi rend="bold">dāyādā,</hi> puttā| tañca loke āmisameva, sāsane pana dhammopīti tattha yaṃ sāvajjaṃ aniyyānikañca, taṃ paṭikkhipitvā, yaṃ niyyānikaṃ anavajjañca, tattha bhikkhū niyojento bhagavā avoca <hi rend="bold">‘‘dhammadāyādā me, bhikkhave, bhavatha, mā āmisadāyādā’’</hi>ti| <hi rend="bold">dhammassa me dāyādā</hi>ti mama dhammassa ogāhino, dhammabhāgabhāginoti attho| tathā hi vakkhati ‘‘dhammakoṭṭhāsasseva sāmino’’ti (ma. ni. aṭṭha.1.29)| <hi rend="bold">nibbattitadhammo</hi>ti asaṃkilesikānuttarādibhāvena dhammasāmaññato niddhāritadhammo| pariyāyeti sabhāvato parivattetvā ñāpeti etenāti <hi rend="bold">pariyāyo,</hi> leso, lesakāraṇaṃ vā| tadabhāvato <hi rend="bold">nippariyāyadhammo</hi> maggappattiyā apāyapatanādito accantameva vāraṇato| itaro vuttavipariyāyato <hi rend="bold">pariyāyadhammo</hi> accantaṃ apāyadukkhavaṭṭadukkhapātanato paramparāya vāraṇato| yathā hi lokiyaṃ kusalaṃ dānasīlādi vivaṭṭaṃ uddissa nibbattitaṃ, ayaṃ taṃ asampādentampi taṃ sampāpakassa dhammassa nibbattakāraṇabhāvapariyāyena pariyāyadhammo nāma hoti, evaṃ taṃ vaṭṭaṃ uddissa nibbattitaṃ, yaṃ taṇhādīhi savisesaṃ āmasitabbato āmisanti loke pākaṭaṃ acchādanabhojanādi, tassa, taṃsadisassa ca phalavisesassa nimittabhāvapariyāyena pariyāyāmisanti vuccatīti dassento āha <hi rend="bold">‘‘yaṃ panidaṃ…pe.… idaṃ pariyāyāmisaṃ nāmā’’</hi>ti|</p>

<p rend="bodytext">‘‘sakalameva hidaṃ, ānanda, brahmacariyassa yadidaṃ kalyāṇamittatā’’ti (saṃ. ni. 5.2, 3) ādivacanato sāvakehi adhigatopi lokuttaradhammo satthuyevāti vattabbataṃ arahatīti vuttaṃ <hi rend="bold">‘‘nippariyāyadhammopi bhagavatoyeva santako’’</hi>ti| sāvakānañhi dhammadiṭṭhipaccayassapi yonisomanasikārassa visesapaccayo paratoghoso ca tathāgatādhīnoti tehi paṭividdhopi dhammo dhammassāminoyevāti vattuṃ yuttaṃ| tenāha <hi rend="bold">‘‘bhagavatā hī’’</hi>tiādi| tattha <hi rend="bold">anuppannassa maggassā</hi>ti kassapassa bhagavato sāsanantaradhānato pabhuti yāva imasmā buddhuppādā asambodhavasena na uppannassa ariyamaggassa| <hi rend="bold">uppādetā</hi>ti nibbattetā| taṃ panetaṃ maggassa <pb ed="M" n="1.0182"/> bhagavato nibbattanaṃ, na paccekabuddhānaṃ viya sasantāneyeva, atha kho parasantānepīti dassetuṃ <hi rend="bold">‘‘asañjātassa maggassa sañjanetā,</hi> <hi rend="bold">anakkhātassa maggassa akkhātā’’</hi>ti vuttaṃ| tayidaṃ maggassa uppādanaṃ sañjānanañca atthato jānanaññeva asammohapaṭivedhabhāvatoti vuttaṃ <hi rend="bold">‘‘maggaññū maggavidū’’</hi>ti| akkhānaṃ panassa sukusalabhāvenāti vuttaṃ <hi rend="bold">‘‘maggakovido’’</hi>ti| satthārā <pb ed="V" n="1.0163"/> yathāgataṃ maggaṃ anugacchantīti <hi rend="bold">maggānugā</hi> bhagavato eva taṃ maggaṃ suṭṭhu adhigamanato| pacchā parato sammā anu anu āgatā paṭipannāti <hi rend="bold">pacchā samannāgatā</hi>|</p>

<p rend="bodytext"><hi rend="bold">jānaṃ jānātī</hi>ti jānitabbameva abhiññeyyādibhedaṃ jānāti ekantahitapaṭipattito| <hi rend="bold">passaṃ passatī</hi>ti tathā passitabbameva passati| atha vā <hi rend="bold">jānaṃ jānātī</hi>ti sabbaññutaññāṇena jānitabbaṃ jānātiyeva| na hi padesañāṇena jānitabbaṃ sabbaṃ ekantato jānāti| <hi rend="bold">passaṃ passatī</hi>ti dibbacakkhu paññācakkhu dhammacakkhu buddhacakkhu samantacakkhusaṅkhātehi pañcahi cakkhūhi passitabbaṃ passatiyeva| atha vā <hi rend="bold">jānaṃ jānātī</hi>ti yathā aññe savipallāsā kāmarūpapariññāvādino jānantāpi vipallāsavasena jānanti, na evaṃ bhagavā| bhagavā pana pahīnavipallāsattā jānanto jānātiyeva, diṭṭhidassanassa ca abhāvā passanto passatiyevāti attho| <hi rend="bold">cakkhubhūto</hi>ti paññācakkhumayattā tassa ca pattattā sattesu ca taduppādanato dassanapariṇāyakaṭṭhena lokassa cakkhu viya bhūto| <hi rend="bold">ñāṇabhūto</hi>ti etassa ca evameva attho daṭṭhabbo| dhammā bodhipakkhiyā, brahmā maggo, tehi uppannattā, tesaṃvā pattattā adhigatattā, lokassa ca taduppādanato <hi rend="bold">‘‘dhammabhūto,</hi> <hi rend="bold">brahmabhūto’’</hi>ti ca veditabbo| <hi rend="bold">vattā</hi>ti catusaccadhammaṃ vadatīti vattā| ciraṃ saccappaṭivedhaṃ pavattento vadatīti <hi rend="bold">pavattā</hi>| <hi rend="bold">atthassa ninnetā</hi>ti dhammatāsaṅkhātaṃ paramatthaṃ nibbānañca niddhāretvā dassetā, pāpayitā vā| <hi rend="bold">amatassa dātā</hi>ti amataṃ sacchikiriyaṃ sattesu uppādento amataṃ dadātīti amatassa dātā| bodhipakkhiyadhammānaṃ tadāyattabhāvato <hi rend="bold">dhammassāmī</hi>|</p>

<p rend="gatha1">‘‘yā ca nibbānasampatti, sabbametena labbhati|</p>

<p rend="gathalast">sukho vipāko puññānaṃ, adhippāyo samijjhati|| (peṭako. 23)|</p>

<p rend="bodytext">nibbānapaṭisaṃyutto, sabbasampattidāyako’’ti –</p>

<p rend="bodytext">evamādiṃ <pb ed="M" n="1.0183"/> bhagavato vacanaṃ sutvā eva bhikkhū dānādipuññānaṃ vivaṭṭasannissayataṃ jānanti, na aññathāti vuttaṃ <hi rend="bold">‘‘pariyāyadhammopi…pe.… paṭilabhatī’’</hi>ti| ‘‘edisaṃ paribhuñcitabba’’nti kappiyassa ca cīvarādipaccayassa bhagavato vacanena vinā paṭiggahopi bhikkhūnaṃ na sambhavati, kuto paribhogoti āha <hi rend="bold">‘‘nippariyāyāmisampī’’</hi>tiādi|</p>

<p rend="bodytext">pariyāyāmisassa bhagavato santakabhāvo pariyāyadhammassa tabbhāveneva dīpito| tadeva sāmibhāvaṃ <pb ed="V" n="1.0164"/> dassentoti sambandho| <hi rend="bold">tasmā</hi>ti attādhīnapaṭilābhapaṭiggahatāya attano santakattā ca| <hi rend="bold">tatthā</hi>ti tasmiṃ dhammāmise|</p>

<p rend="bodytext">paccayā cīvarādayo paramā pāpuṇitabbabhāvena uttamamariyādā etassa na uttarimanussadhammā appicchatādayo cāti <hi rend="bold">paccayaparamo,</hi> lābhagarūti attho| <hi rend="bold">taṇhuppādesū</hi>ti ‘‘cīvarahetu vā, bhikkhave, bhikkhuno taṇhā uppajjamānā uppajjati, piṇḍapātasenāsanitibhavābhavahetu vā, bhikkhave, bhikkhuno taṇhā uppajjamānā uppajjatī’’ti (dī. ni. 3.311; a. ni. 4.9; itivu. 105) evaṃ vuttesu catūsu taṇhuppattikoṭṭhāsesu| appicchatāsantuṭṭhisallekhapavivekādayo <hi rend="bold">appicchatādayo</hi>|</p>

<p rend="bodytext"><hi rend="bold">tatthā</hi>ti tasmiṃ ovāde, tesu vā dhammapaṭiggāhakesu bhikkhūsu| bhavissati vā yesaṃ tatthāti yojanā| imasmiṃ pakkhe <hi rend="bold">tatthā</hi>ti tasmiṃ ovāde icceva attho daṭṭhabbo| <hi rend="bold">adhippāyo</hi> āmisadāyādatāya uppajjanakanatthānuppādassa dhammadāyādatāya uppajjanakaṭṭhuppattiyā ca ākaṅkhā| tenāha <hi rend="bold">‘‘passatī’’</hi>tiādi| tattha <hi rend="bold">āmise upakkhalitāna</hi>nti āmisahetu vippaṭipannānaṃ| <hi rend="bold">atītakāle</hi>ti kassapasammāsambuddhakāle| <hi rend="bold">kapilassa bhikkhuno</hi> vatthu kapilasuttena, <hi rend="bold">‘‘saṅghāṭipiādittā hotī’’</hi>tiādinā lakkhaṇasuttena (saṃ. ni. 2.218) ca vibhāvetabbaṃ| āmisagaruko appagghabhāvena kūṭakahāpaṇo viya nittejo samaṇatejena anujjalato nibbutaṅgāro viya nippabho ca hotīti yojanā| <hi rend="bold">tato</hi>ti paccayagarukabhāvato| <hi rend="bold">vivattitacitto</hi>ti vinivattitamānaso, sallekhavuttīti attho|</p>

<p rend="bodytext"><hi rend="bold">dhammadāyādā</hi>ti <pb ed="M" n="1.0184"/> ettāvatā antogadhāvadhāraṇaṃ vacananti tena avadhāraṇena nivattitamatthaṃ vibhāvetuṃ <hi rend="bold">‘‘mā āmisadāyādā’’</hi>ti paṭikkhepo dassito| tatheva ca vibhāvetuṃ adhippāyānisaṃsavibhāvanesupi dassito, tathā ādīnavavibhāvanena dhammadāyādatāpaṭikkhepo| <hi rend="bold">apadisitabbā</hi>ti heṭṭhā katvā vattabbāti| <hi rend="bold">ādiyā</hi>ti ettha yasmā <hi rend="bold">ā</hi>-kāro mariyādattho, tasmā dhammadāyādatāvidhurena āmisadāyādabhāvena hetubhūtena, karaṇabhūtena vā ādiyaṃ vivecanaṃ viññūhi visuṃ karaṇaṃ vavatthānassa hotīti āha <hi rend="bold">‘‘visuṃ kātabbā’’</hi>ti| tenāha <hi rend="bold">‘‘viññūhi gārayhā bhaveyyāthāti vuttaṃ hotī’’</hi>ti|</p>

<p rend="bodytext">‘‘atthi me tumhesu anukampā…pe.… no āmisadāyādā’’ti bhikkhūsu attano karuṇāyanākittanaṃ <pb ed="V" n="1.0165"/> tesaṃ mudukaraṇaṃ, ‘‘ahampi tenā’’tiādi pana tatopi savisesaṃ mudukaraṇanti āha <hi rend="bold">‘‘atīva mudukaraṇattha’’</hi>nti|</p>

<p rend="bodytext"><hi rend="bold">nāḷakapaṭipadādayo</hi> nāḷakasuttādīsu (su. ni. 684-728) āgatapaṭipattiyo| tā pana yasmā nāḷakattherādīhi paṭipannā paramasallekhavuttibhūtā atiukkaṭṭhapaṭipattiyo, tasmā idha dhammadāyādapaṭipadāya udāharaṇabhāvena uddhaṭā| <hi rend="bold">sakkhibhūtā</hi>ti tāya paṭipattiyā vuccamānāya ‘‘kiṃ me vinā paṭipajjanako atthī’’ti asaddahantānaṃ paccakkhakaraṇena sakkhibhūtā| <hi rend="bold">imasmi</hi>nti ‘‘tumhe ca me bhikkhave dhammadāyādā’’tiādike vākye| <hi rend="bold">sesa</hi>nti ‘‘tumhe ca me’’tiādikaṃ sukkapakkhe āgataṃ pāḷipadaṃ| <hi rend="bold">vuttanayapaccanīkenā</hi>ti ‘‘tena dhammadāyādabhāvena no āmisadāyādabhāvenā’’ti evaṃ kaṇhapakkhe vuttanayassa paṭipakkhena|</p>

<p rend="bodytext" n="30"><hi rend="paranum">30</hi><hi rend="dot">.</hi> <hi rend="bold">thomanaṃ sutvā</hi>ti paṭipajjanakassa puggalassa pasaṃsanaṃ sutvā yathā taṃ saparisassa āyasmato upasenassa paṭipattiyā sīlathomanaṃ sutvā| <hi rend="bold">nipātapada</hi>nti iminā idha-saddassa anatthakatamāha| <hi rend="bold">pavārito</hi>ti paṭikkhepito| yo hi bhuñjanto bhojanena titto parivesakena upanītabhojanaṃ paṭikkhipati, so tena pavāritena paṭikkhepito nāma hoti| tenāha <hi rend="bold">‘‘pavāritoti…pe.… vuttaṃ hotī’’</hi>ti| pakārehi diṭṭhādīhi vāreti saṅghādike yācāpeti bhatte <pb ed="M" n="1.0185"/> karoti etāyāti <hi rend="bold">pavāraṇā,</hi> āpattivisodhanāya attavossaggo okāsadānaṃ| sā pana yasmā yebhuyyena vassaṃvutthehi kātabbā vuttā, tasmā <hi rend="bold">‘‘vassaṃvutthapavāraṇā’’</hi>ti vuttaṃ| pavāreti paccaye icchāpeti etāyāti <hi rend="bold">pavāraṇā,</hi> cīvarādīhi upanimantanā| pakārayuttā vāraṇāti <hi rend="bold">pavāraṇā,</hi> vippakatabhojanatādicaturaṅgasahito bhojanapaṭikkhepo| sā pana yasmā anatirittabhojananimittāya āpattiyā kāraṇaṃ hoti, tasmā <hi rend="bold">‘‘anatirittapavāraṇā’’</hi>ti vuttā| yāvadatthabhojanassa pavāraṇā <hi rend="bold">yāvadatthapavāraṇā,</hi> pariyositabhojanassa upanītāhārapaṭikkhepoti attho|</p>

<p rend="bodytext">‘‘bhuttāvī’’ti vacanato bhojanapāripūritā idhādhippetāti āha <hi rend="bold">‘‘paripuṇṇoti bhojanena paripuṇṇo’’</hi>ti| <hi rend="bold">pariyosito</hi>ti etthāpi eseva nayo ‘‘bhojanena bhojanakiriyāya pariyosito’’ti| <hi rend="bold">aṭṭhakathāyaṃ</hi> pana adhippetatthaṃ pākaṭaṃ katvā dassetuṃ bhojana-saddassa lopo vutto| <hi rend="bold">dhāto</hi>ti titto| <hi rend="bold">sādhakānī</hi>ti ñāpakāni| pariyositabhojanaṃ suhitayāvadatthatāgahaṇehi bhuttāvitādayo, bhuttāvitādiggahaṇehi vā itare bodhitā hontīti aññamaññaṃ nesaṃ ñāpakañāpetabbataṃ dassetuṃ <hi rend="bold">‘‘yo hī’’</hi>tiādi vuttaṃ| evaṃ chahipi padehi udarāvadehakaṃ bhojanaṃ dassitaṃ<pb ed="V" n="1.0166"/>, tañca kho parikappanāvasena| na hi bhagavā evaṃ bhuñjati| tenāha <hi rend="bold">‘‘sabbañcetaṃ parikappetvā vutta’’</hi>nti|</p>

<p rend="bodytext">‘‘siyā eva, nāpi siyā’’ti ca idaṃ atthadvayampi idha sambhavatīti vuttaṃ <hi rend="bold">‘‘idha ubhayampi vaṭṭatī’’</hi>ti| <hi rend="bold">athā</hi>ti anantaraṃ, mama bhojanasamanantaramevāti attho| taṃ pana yasmā yathāvuttakālapaccāmasanaṃ hoti, tasmā <hi rend="bold">‘‘tamhi kāle’’</hi>ti vuttaṃ| <hi rend="bold">apparuḷhaharite</hi>ti ruhamānatiṇādiharitarahite| abhāvattho ca ayaṃ <hi rend="bold">appa</hi>-saddo ‘‘appiccho’’tiādīsu (ma. ni. 1.252, 336; saṃ. ni. 2.148) viya|</p>

<p rend="bodytext"><hi rend="bold">kathitepī</hi>ti <hi rend="bold">pi</hi>-saddo avuttasamuccayattho| tena vāpasamīkaraṇādiṃ saṅgaṇhāti| tathā hesa <hi rend="bold">vutta</hi>-saddo ‘‘no ca kho paṭivutta’’ntiādīsu (pārā. 289) vāpasamīkaraṇe dissati, ‘‘pannalomo paradattavutto’’tiādīsu (cūḷava. 332) jīvitavuttiyaṃ, ‘‘paṇḍupalāso bandhanā pavutto’’tiādīsu (pārā. 92; pāci. 666; mahāva. 129; ma. ni. 3.59) apagame, ‘‘gītaṃ pavuttaṃ <pb ed="M" n="1.0186"/> samihita’’ntiādīsu (dī. ni. 1.285) pāvacanabhāvena pavattite, loke pana ‘‘vuttaṃ parāyaṇa’’ntiādīsu (mahābhāsa 7.2.26) ajjhene dissatīti|</p>

<p rend="bodytext">na ettha piṇḍapātabhojanena dhammadāyādatā nivāritā, piṇḍapātabhojanaṃ pana anādaritvā dhammānudhammapaṭipattīti ettha kāraṇaṃ dassento āha <hi rend="bold">‘‘piṇḍapātaṃ…pe.… vītināmeyyā’’</hi>ti| tattha <hi rend="bold">vītināmeyyā</hi>ti kammaṭṭhānānuyogena khepeyya| tenāha <hi rend="bold">‘‘ādittasīsūpamaṃ paccavekkhitvā’’</hi>ti| <hi rend="bold">ādittasīsūpama</hi>ntiādittasīsūpamasuttaṃ|</p>

<p rend="bodytext"><hi rend="bold">kiñcāpī</hi>ti ayaṃ ‘‘yadipī’’ti iminā samānattho nipāto| nipāto ca nāma yattha yattha vākye payujjati, tena tena vattabbatthajotako hotīti idha ‘‘piṇḍapāta’’ntiādinā anuññāpasaṃsāvasena vuccamānassa atthassa jotakoti adhippāyena <hi rend="bold">‘‘anujānanapasaṃsanatthe nipāto’’</hi>ti vuttaṃ, anuññāpasaṃsārambhe pana ‘‘asambhāvanatthe’’ti vuttaṃ siyā purimeyeva sambhāvanāvibhāvanato adhikattānulomato ca|</p>

<p rend="bodytext">ekavāraṃ pavattaṃ piṇḍapātapaṭikkhipanaṃ kathaṃ dīgharattaṃ appicchatādīnaṃ kāraṇaṃ hotīti codanaṃ sandhāyāha <hi rend="bold">‘‘tassa hī’’</hi>tiādi| tattha <hi rend="bold">atricchatā</hi>ti atra icchatīti atriccho, tassa bhāvo atricchatā, atthato paralābhapatthanā| tathā hi vuttaṃ ‘‘purimeyeva sakalābhena asantuṭṭhi, paralābhe <pb ed="V" n="1.0167"/> ca patthanā, etaṃ atricchatālakkhaṇa’’nti (vibha. aṭṭha. 849)| <hi rend="bold">pāpicchatā</hi>ti asantaguṇasambhāvanādhippāyatā| pāpā icchā etassāti pāpiccho, tassa bhāvo pāpicchatā| yathāha ‘‘asantaguṇasambhāvanatā paṭiggahaṇe ca amattaññutā, etaṃ pāpicchalakkhaṇa’’nti (vibha. aṭṭha. 851)| mahantāni vatthūni icchati, mahatī vā tassa icchāti mahiccho, tassa bhāvo <hi rend="bold">mahicchatā</hi>| yaṃ sandhāya vuttaṃ ‘‘santaguṇasambhāvanatā paṭiggahaṇe ca amattaññutā, etaṃ mahicchalakkhaṇa’’nti| paccavekkhamāno nivāressatīti yojanā| <hi rend="bold">assa</hi> bhikkhuno <hi rend="bold">saṃvattissati</hi> piṇḍapātapaṭikkhepo|</p>

<p rend="bodytext">mahiccho puggalo yathā paccayadānavasena paccayadāyakehi bharituṃ asakkuṇeyyo, evaṃ paccayapariyesanavasena attanāpīti vuttaṃ <hi rend="bold">‘‘attanopi</hi> <pb ed="M" n="1.0187"/> <hi rend="bold">upaṭṭhākānampi dubbharo hotī’’</hi>ti| saddhādeyyassa vinipātavasena pavattiyā <hi rend="bold">aññassa ghare chaḍḍento</hi>| <hi rend="bold">rittapattovā</hi>ti yesu kulesu paṭipiṇḍavasena pavattati, tesaṃ sabbapacchimaṃ attano yathāladdhaṃ datvā tattha kiñci aladdhā rittapatto <hi rend="bold">vihāraṃ pavisitvā nipajjati</hi> jighacchādubbalyenāti adhippāyo| yathāladdhapaccayaparibhogena, puna pariyesanānāpajjanena attano subharatā, yathāladdhapaccayena avaññaṃ akatvā santosāpattiyā upaṭṭhākānaṃ subharatā veditabbā|</p>

<p rend="bodytext"><hi rend="bold">kathāvatthūnī</hi>ti appicchatādipaṭisaṃyuttānaṃ kathānaṃ vatthūnīti kathāvatthūni, appicchatādayo eva| <hi rend="bold">tīṇī</hi>ti tīṇi kathāvatthūni| <hi rend="bold">abhisallekhikā</hi>ti ativiya kilese sallikhatīti abhisallekho, appiccha tādiguṇasamudāyo, so etissā atthīti abhisallekhikā, mahicchatādīnaṃ tanubhāvāya yuttarūpā appicchatādipaṭisaṃyuttatā| <hi rend="bold">cetovinīvaraṇasappāyā</hi>ti kusalacittuppattiyā nivārakānaṃ nīvaraṇānaṃ dūrībhāvakaraṇena cetovinīvaraṇasaṅkhātānaṃ samathavipassanānaṃ sappāyā| samathavipassanācittasseva vā vibhūtibhāvakaraṇāya sappāyā upakārikāti <hi rend="bold">cetovinīvaraṇasappāyā</hi>| <hi rend="bold">ekantanibbidāyā</hi>tiādi yena nibbidādiānisaṃsena ayaṃ kathā abhisallekhikā cetovinīvaraṇasappāyā ca nāma hoti, taṃ dassetuṃ vuttaṃ| tattha <hi rend="bold">ekantanibbidāyā</hi>ti ekaṃsena vaṭṭadukkhato nibbindanatthāya| <hi rend="bold">virāgāya nirodhāyā</hi>ti tasseva virajjanatthañca nirujjhanatthañca| <hi rend="bold">upasamāyā</hi>ti sabbakilesavūpasamāya| <hi rend="bold">abhiññāyā</hi>ti sabbassapi abhiññeyyassa abhijānanāya| <hi rend="bold">sambodhāyā</hi>ti catumaggasambodhāya| <hi rend="bold">nibbānāyā</hi>ti anupādisesanibbānāya| etesu hi ādito tīhi vipassanā vuttā, puna tīhi maggo, itarena nibbānaṃ| tena samathavipassanā ādiṃ katvā nibbānapariyosāno ayaṃ sabbo uttarimanussadhammo dasakathāvatthulābhino sambhavatīti dasseti| <hi rend="bold">paripūressantī</hi>ti taṃsabhāvato upakārato <pb ed="V" n="1.0168"/> ca saṃvattissanti| appicchatādayo hi ekavāruppannā upari tadatthāya saṃvattissanti| kathāvatthuparipūraṇaṃ sikkhāparipūraṇañca vuttanayeneva veditabbaṃ|</p>

<p rend="bodytext"><hi rend="bold">amataṃ nibbāna</hi>nti anupādisesanibbānadhātuṃ| itarā pana sekkhāsekkhadhammapāripūriyā paripuṇṇā| nibbānapāripūri cettha tadāvahadhammapāripūrivasena pariyāyato <pb ed="M" n="1.0188"/> vuttāti veditabbā| idāni yāyaṃ appicchatādīnaṃ anukkamaparivuddhiyā guṇapāripūritā, taṃ upamāya sādhento <hi rend="bold">‘‘seyyathāpī’’</hi>tiādimāha| tattha <hi rend="bold">pāvussako</hi>ti vassānamāse uṭṭhito| so hi cirānuppavatti hoti| <hi rend="bold">pabbatakandarā</hi> pabbatesu upaccakādhiccakāpabhavanijjharādinadiyo| <hi rend="bold">sarasākhā</hi>ti yattha upariunnatapadesato udakaṃ āgantvā tiṭṭhati ceva sandati ca, te| <hi rend="bold">kusobbhā</hi> khuddakataḷākā| <hi rend="bold">kunnadiyo</hi>ti pabbatapādato nikkhantā khuddakanadiyo| tā hi mahānadiyo otarantiyo paripūrenti| <hi rend="bold">paramadhammadāyāda</hi>nti paramaṃ uttamaṃ dhammadāyādabhāvaṃ, paramaṃ dhammadāyajjaṃ vā| <hi rend="bold">te bhikkhū</hi>ti te dhammapaṭiggāhake bhikkhū| <hi rend="bold">sanniyojento</hi>ti mūlaguṇehi appicchatādīhi yojento|</p>

<p rend="bodytext"><hi rend="bold">uggahetvā</hi>ti atthato byañjanato ca upadhāraṇavasena gahetvā aviparītaṃ gahetvā| <hi rend="bold">saṃsandetvā</hi>ti mama desanānusārena mamajjhāsayaṃ avirajjhitvā| yathā idheva <hi rend="bold">cintesī</hi>ti yathā imissā dhammadāyādadesanāya cintesi, evaṃ aññatthāpi dhammathomanatthaṃ gandhakuṭiṃ pavisanto cintesi| <hi rend="bold">ekajjhāsayāyā</hi>ti samānādhippāyāya| <hi rend="bold">matiyā</hi>ti paññāya| <hi rend="bold">ayaṃ desanā aggā</hi>tiādi bhagavā dhammasenāpatiṃ guṇato eva paggaṇhātīti katvā vuttaṃ|</p>

<p rend="bodytext"><hi rend="bold">cittagatiyā</hi>ti cittavasena kāyassa pariṇāmanena ‘‘ayaṃ kāyo idaṃ cittaṃ viya hotū’’ti kāyassa cittena samānagatikatādhiṭṭhānena| kathaṃ pana kāyo dandhappavattiko lahuparivattanacittena samānagatiko hotīti? na sabbathā samānagatiko| yatheva hi kāyavasena cittapariṇāmane cittaṃ sabbathā kāyena samānagatikaṃ na hoti| na hi tadā cittaṃ sabhāvasiddhena attano khaṇena avattitvā dandhavuttikassa rūpadhammassa khaṇena vattituṃ sakkoti, ‘‘idaṃ cittaṃ ayaṃ kāyo viya hotū’’ti pana adhiṭṭhānena dandhagatikassa kāyassa anuvattanato yāva icchitaṭṭhānappatti, tāva kāyagatiṃ anulomentameva hutvā santānavasena pavattamānaṃ cittaṃ kāyagatikaṃ katvā pariṇāmitaṃ nāma hoti, evaṃ ‘‘ayaṃ kāyo idaṃ cittaṃ viya hotū’’ti adhiṭṭhānena pageva lahusaññāya sukhumasaññāya ca sampāditattā abhāvitiddhipādānaṃ viya dandhaṃ avattitvā yathā lahuṃ katipayacittavāreheva icchitaṭṭhānappatti hoti<pb ed="M" n="1.0189"/>, evaṃ pavattamāno kāyo cittagatikabhāveneva pariṇāmito nāma hoti, na ekacittakkhaṇeneva pavattiyā| evañca katvā <pb ed="V" n="1.0169"/> bāhusamiñjanappasāraṇūpamāpi upacārena vinā suṭṭhutaraṃ yuttā hoti, aññathā dhammatāvilomitā siyā| na hi dhammānaṃ lakkhaṇaññathattaṃ iddhibalena kātuṃ sakkā, bhāvaññathattameva pana sakkāti|</p>

<p rend="bodytext" n="31"><hi rend="paranum">31</hi><hi rend="dot">.</hi> <hi rend="bold">bhagavato adhippāyānurūpaṃ</hi> bhikkhūnañca ajjhāsayaṃ ñatvāti vacanaseso| desakāle viya bhājanampi oloketvā eva mahāthero dhammaṃ katheti| <hi rend="bold">pakkantassā</hi>ti idaṃ anādare sāmivacananti dassento <hi rend="bold">‘‘pakkantassa sato’’</hi>tiādimāha| <hi rend="bold">kittakenā</hi>ti kena parimāṇena| taṃ pana parimāṇaṃ yasmā parimeyyassa atthassa paricchindanaṃ hoti, tasmā <hi rend="bold">‘‘kittāvatāti paricchedavacana’’</hi>nti āha| <hi rend="bold">nukāro pucchāya</hi>nti ayaṃ nu-saddo idheva pucchāyaṃ āgatoti katvā vuttaṃ| nu-saddena hettha jotiyamāno attho kiṃ-saddena parimāṇo attho parimeyyattho ca| ettha saṃkilesapakkho vivekassa ananusikkhanaṃ āmisadāyādatā, vodānapakkho tassa anusikkhanaṃ dhammadāyādatāti| <hi rend="bold">tīhi vivekehī</hi>ti vivekattayaggahaṇaṃ tadantogadhattā vivekapañcakassa| vivekapañcakaggahaṇe panassa sarūpena kāyaviveko gahito na siyā, tadāyattattā vā satthārā tadā payujjamānavivekadassanavasena <hi rend="bold">‘‘tīhi vivekehī’’</hi>tiādi vuttaṃ| <hi rend="bold">aññatarampī</hi>ti kasmā vuttaṃ| na hi kāyavivekamattena dhammadāyādabhāvo sijjhatīti? na, vivekadvayasannissayasseva kāyavivekassa idhādhippetattā| evañca katvā cittavivekaggahaṇampi samatthitaṃ hoti| na hi lokiyajjhānādhigamamattena nippariyāyato satthudhammadāyādabhāvo icchito, nibbānādhigamena pana so icchito, tasmā sabbāpi sāsane vivekānusikkhanā nibbānapoṇā nibbānapabbhārā nibbānogadhā cāti vuttaṃ <hi rend="bold">‘‘tiṇṇaṃ vivekānaṃ aññatarampī’’</hi>ti| asati āloke andhakāro viya asati dhammadāyādatāya ekaṃsiyā āmisadāyādatāti āha <hi rend="bold">‘‘āmisadāyādāva hontī’’</hi>ti| <hi rend="bold">esa nayo sukkapakkhepī</hi>ti kaṇhapakkhato sādhāraṇavasena labbhamānaṃ atthasāmaññaṃ atidisati, na atthavisesaṃ tassa visadisattā, atthavisesameva vā atidisati visadisūdāharaṇūpāyañāyena| ‘‘tiṇṇaṃ vivekānaṃ aññatara’’nti idaṃ idha na labbhati| tayopi <pb ed="M" n="1.0190"/> hi vivekā, tesu eko vā itaradvayasannissayo idha labbhati|</p>

<p rend="bodytext"><hi rend="bold">dūratopī</hi>ti dūraṭṭhānatopi| tenāha <hi rend="bold">‘‘tiroraṭṭhatopī’’</hi>tiādi| kāmaṃ ‘‘paṭibhātū’’ti ettha paṭi-saddāpekkhāya ‘‘sāriputta’’nti upayogavacanaṃ, attho pana sāmivacanavaseneva veditabboti dassento āha <hi rend="bold">‘‘āyasmatoyeva sāriputtassā’’</hi>ti| <hi rend="bold">bhāgo hotū</hi>ti iminābhāgattho paṭi-saddoti dasseti lakkhaṇādiatthānaṃ idha ayujjanato| tenāha <hi rend="bold">‘‘evaṃ saddalakkhaṇena sametī’’</hi>ti| <hi rend="bold">dissatū</hi>ti ñāṇena dissatu, passatūti vā attho| <hi rend="bold">upaṭṭhātū</hi>ti ñāṇassa paccupatiṭṭhatu| <hi rend="bold">uggahessantī</hi>ti <pb ed="V" n="1.0170"/> vācuggataṃ karissanti| vācuggatakaraṇañhi uggaho| <hi rend="bold">pariyāpuṇissantī</hi>ti tasseva vevacanaṃ| puripucchanādinā vā atthassa citte āpādanaṃ paṭṭhapanaṃ pariyāpuṇanaṃ| <hi rend="bold">kāraṇavacana</hi>nti yathāvuttassa kāraṇabhāvena vacanaṃ ‘‘hetumhi karaṇavacana’’nti katvā| vuttatthapaccāmasanaṃ taṃ-saddena karīyatīti| tenāha <hi rend="bold">‘‘yasmā’’</hi>tiādi|</p>

<p rend="bodytext"><hi rend="bold">ekenevākārenā</hi>ti āmisadāyādatāsiddhena ādiyatāsaṅkhātena ekeneva pakārena| tameva hi ākāraṃ sandhāyāha <hi rend="bold">‘‘bhagavatā vuttamattha’’</hi>nti| aññathā ‘‘satthu pavivittassa viharato sāvakā vivekaṃ nānusikkhantī’ti ekeneva ākārena so attho therenapi vutto| <hi rend="bold">tīhi ākārehī</hi>ti āmisadāyādapaṭipadābhūtehi tiṇṇaṃ vivekānaṃ ananusikkhanākārehi| <hi rend="bold">ettāvatā</hi>ti <hi rend="bold">‘‘idhāvuso…pe.… nānusikkhantī’’</hi>ti ettakena kaṇhapakkhe uddesapāṭhena|</p>

<p rend="bodytext"><hi rend="bold">vitthārato suvibhatto hoti</hi> anavasesato sammadeva niddiṭṭhattā| nanu ca uddese satthunopi ādiyatā bhagavatā gahitā, sā na niddiṭṭhāti anuyogaṃ sandhāyāha <hi rend="bold">‘‘so ca kho’’</hi>tiādi| <hi rend="bold">sāvake anuggaṇhantassā</hi>ti ‘‘āmisadāyādā satthu sāvakā’’ti satthu parappavādapariharaṇatthampi ‘‘tumhehi dhammadāyādehi bhavitabba’’nti evaṃ sāvake anukampamānassa| sāvakānaṃ taṃ na yuttaṃ sāmīciabhāvatoti yojanā| <hi rend="bold">esa nayo</hi>ti yadidaṃ ‘‘ettāvatāyaṃ bhagavā’’tiādinā kaṇhapakkhe uddesassa atthavibhāgadassanamukhena sambandhadassanaṃ, esa nayo sukkapakkhepi sambandhadassaneti adhippāyo| tenāha <hi rend="bold">‘‘ayaṃ tāvettha anusandhikkamayojanā’’</hi>ti, satthārā desitāya uddesadesanāya mahātherena <pb ed="M" n="1.0191"/> desitāya ca anusandhikkamena sambandhoti attho| yathānusandhi eva cettha anusandhi veditabbo|</p>

<p rend="bodytext"><hi rend="bold">accantapavivittassā</hi>ti ekantupadhiviveko viya itarepi viveko satthu ekantikāvāti| anusikkhanaṃ nāma anu anu pūraṇanti tappaṭikkhepena āha <hi rend="bold">‘‘na paripūrentī’’</hi>ti, na paribrūhentīti attho, <hi rend="bold">na paripūrentī</hi>ti vā na paripālentīti attho| yadaggena hi vivekaṃ nānusikkhanti, tadaggena na paribrūhenti, na paripālentīti vā vattabbataṃ labhantīti| kasmā panettha ‘‘vivekaṃ nānusikkhantī’’ti uddese viya avisesavacane kāyavivekasseva gahaṇaṃ katanti codanaṃ sandhāyāha <hi rend="bold">‘‘yadi panā’’</hi>tiādi| <hi rend="bold">pucchāyā</hi>ti pucchāto aviseso siyā vibhāgassa alabbhamānattā vissajjanassa| nanu ca ‘‘vivekaṃ nānusikkhantī’’ti avisesavacanato pāḷiyaṃ vibhāgo na labbhatevāti? na, padantarena vibhāvitattā| tenāha <hi rend="bold">‘‘yesañca dhammāna’’</hi>ntiādi| <hi rend="bold">byākaraṇapakkho</hi>ti vissajjanapakkho| vissajjanañca na pucchā viya avisesajotanā<pb ed="V" n="1.0171"/>, atha kho yathādhippetatthavibhajananti adhippāyo| <hi rend="bold">iminā padenā</hi>ti ‘‘vivekaṃ nānusikkhantī’’ti iminā padena kāyavivekaṃ aparipūriyamānaṃ dassetīti adhippāyo| <hi rend="bold">cittavivekaṃ upadhiviveka</hi>nti etthāpi eseva nayo|</p>

<p rend="bodytext"><hi rend="bold">ettha ca nappajahantī</hi>ti pahātabbadhammānaṃ pahānābhāvavacanaṃ pahānalakkhaṇavivekābhāvadīpanaṃ, taṃ vatvā puna ‘‘viveke nikkhittadhurā’’ti vacanaṃ tato sātisayavivekābhāvadīpananti tadubhayavivekābhāvadassanena ‘‘yesañca dhammāna’’ntiādināva pārisesañāyena ‘‘vivekaṃ nānusikkhantī’’ti iminā vivekadvayamūlabhūtakāyavivekābhāvadassanaṃ katanti daṭṭhabbaṃ| avigatataṇhatāya taṃ taṃ parikkhārajātaṃ bahuṃ lanti ādiyantīti bahulā, bahulā eva <hi rend="bold">bāhulikā</hi> yathā ‘‘venayiko’’ti (ma. ni. 1.246; a. ni. 8.11; pārā. 8)| te pana yasmā paccayabahulabhāvāya yuttappayuttā nāma honti, tasmā āha <hi rend="bold">‘‘cīvarādibāhullāya paṭipannā’’</hi>ti| sikkhāya ādarabhāvābhāvato sithilaṃ adaḷhaṃ gaṇhantīti <hi rend="bold">‘‘sāthalikā’’</hi>ti vuttaṃ| <hi rend="bold">sithila</hi>nti bhāvanapuṃsakaniddeso, sithila-saddena vā samānatthassa sāthala-saddassa vasena <hi rend="bold">‘‘sāthalikā’’</hi>ti padasiddhi veditabbā| <hi rend="bold">avagamanaṭṭhenā</hi>ti adhogamanaṭṭhena<pb ed="M" n="1.0192"/>, orambhāgiyabhāvenāti attho| <hi rend="bold">upadhiviveke</hi>ti sabbūpadhipaṭinissaggatāya upadhīhi vivitte| <hi rend="bold">oropitadhurā</hi>ti ujjhitussāhā|</p>

<p rend="bodytext"><hi rend="bold">aniyamenevā</hi>ti kiñci visesaṃ anāmasitvā ‘‘sāvakā’’ti aviseseneva| <hi rend="bold">niyamento</hi>‘‘therā’’tiādinā| <hi rend="bold">dasavasse upādāyā</hi>ti dasavassato paṭṭhāya| <hi rend="bold">issariye</hi>ti ‘‘seṭṭhiṭṭhānaṃ senāpatiṭṭhāna’’ntiādīsu viya| acirakkhaṇobhāsena lakkhavedhako <hi rend="bold">akkhaṇavedhi</hi>| <hi rend="bold">ṭhitiya</hi>nti avaṭṭhāne| <hi rend="bold">ṭhānaso</hi>ti taṅkhaṇeyeva| <hi rend="bold">tiṭṭhatī</hi>ti ādhārādheyyabhāvenāti āha <hi rend="bold">‘‘tadāyattavuttibhāvenā’’</hi>ti| upekkhānubrūhanā sattasaṅkhāresu udāsīnatāpi asaṅkhatādhigamassa upāyoti tabbipariyāyato cīvarādimaṇḍanā na upadhivivekapāripūriyā saṃvattatīti āha <hi rend="bold">‘‘cīvarapatta…pe.… apūrayamānā’’</hi>ti| <hi rend="bold">tatthā</hi>ti theravāre| <hi rend="bold">idhā</hi>ti majjhimanavakavāresu| tathā hi <hi rend="bold">‘‘majjhimatherakāle’’</hi>tiādi vuttaṃ|</p>

<p rend="bodytext" n="32"><hi rend="paranum">32</hi><hi rend="dot">.</hi> <hi rend="bold">imasmiñca kaṇhapakkhe</hi>ti imasmiñca niddesavāre kaṇhapakkhe, na uddesavāre kaṇhapakkhe| uddesavāre pana kaṇhapakkhe vuttavipariyāyena gahetabbattho ‘‘esa nayo sukkapakkhepī’’ti atidesena dassito| <hi rend="bold">vuttapaccanīkanayenā</hi>ti ‘‘kāyavivekaṃ nānusikkhanti na paripūrentī’’tiādinā vuttassa atthassa paccanīkanayena, ‘‘kāyavivekaṃ anusikkhanti paripūrentī’’tiādinā <pb ed="V" n="1.0172"/> nayena| <hi rend="bold">etthā</hi>ti etasmiṃ sukkapakkhe| <hi rend="bold">saṅkhepo</hi>ti atthasaṅkhepo| <hi rend="bold">yojanaparamparāyā</hi>ti gāmantato dūrabhāvena ekaṃ dve tīṇīti evaṃ yojanānaṃ paṭipāṭiyā| <hi rend="bold">araññavanapatthānī</hi>ti araññesu vanasaṇḍabhūtāni| <hi rend="bold">pantānī</hi>ti pariyantāni| <hi rend="bold">upagantuṃ yuttakālo</hi> jarājiṇṇakālo gocaragāme dūre gamanāgamanasamatthatābhāvato| ‘‘evaṃ guṇavantesu dinnaṃ aho sudinna’’nti <hi rend="bold">paccayadāyakānaṃ pasādaṃ janenti</hi>| <hi rend="bold">pāsaṃsā</hi>ti pasaṃsitabbā| <hi rend="bold">ayampi mahāthero</hi>tiādi ekaṃ appamādavihārinaṃ vuddhataraṃ niddisitvā vadantānaṃ vasena vuttaṃ| <hi rend="bold">paviṭṭho</hi> vivekaṭṭhānaṃ| <hi rend="bold">sāyaṃ nikkhamati</hi> yonisomanasikāraṃ upabrūhetvāti adhippāyo| <hi rend="bold">kasiṇaparikammaṃ karoti,</hi> na yaṃ kiñci kiccantaraṃ| <hi rend="bold">samāpattiyo nibbatteti,</hi> na moghamanasikāraṃ| <hi rend="bold">sabbathā</hi>tiādito tāva tadaṅgavasena kilesehi cittaṃ vivecento tato vikkhambhanavasena samucchedavasena paṭipassaddhivasenāti sabbappakārena cittavivekaṃ pūreti| <hi rend="bold">paṃsukūlāni dhāretī</hi>ti iminā bāhulikatābhāvaṃ dasseti, <hi rend="bold">asithilaṃ sāsanaṃ</hi> <pb ed="M" n="1.0193"/> <hi rend="bold">gahetvā</hi>ti iminā sāthalikatābhāvaṃ, <hi rend="bold">vigatanīvaraṇo</hi>ti iminā okkamane nikkhittadhurataṃ, <hi rend="bold">phalasamāpattinti</hi>ādinā pavivekapubbaṅgamataṃ dasseti|</p>

<p rend="bodytext" n="33"><hi rend="paranum">33</hi><hi rend="dot">.</hi> <hi rend="bold">tatrāvuso</hi>ti ettha <hi rend="bold">iti</hi>-saddo ādiattho| tena ‘‘lobho ca pāpako’’tiādinayappavattaṃ uparidesanaṃ anavasesato pariyādiyati| <hi rend="bold">ko anusandhī</hi>ti yā sā bhagavatā saṃkilesapakkhena saha dhammadāyādapaṭipattibhāvinī ‘‘dhammadāyādā me, bhikkhave, bhavatha, mā āmisadāyādā’’tiādinā desanā uddiṭṭhā, taṃ ‘‘satthu pavivittassa viharato’’tiādinā ārabhitvā aṭṭhārasavārapaṭimaṇḍitāya niddesadesanāya vibhajitvā tato paraṃ ‘‘tatrāvuso lobho ca pāpako’’tiādinayāya uparidesanāya sambandhaṃ pucchati| <hi rend="bold">eva</hi>nti saṃkilesapakkhe ‘‘nappajahantī’’ti pahānābhāvadassanavasena, vodānapakkhe ‘‘pajahantī’’ti pahānasabbhāvadassanavasenāti evaṃ| aniddhāritasarūpā yaṃ-taṃ-saddehi dhamma-saddena sāmaññato ye pahātabbadhammā vuttā, te sarūpato dassetunti yojanā| <hi rend="bold">ime teti</hi> ettha kasmā lobhādayo eva pahātabbadhammā vuttā, nanu ito aññepi mohadiṭṭhivicikicchādayo pahātabbadhammā santīti? saccaṃ santi, te pana lobhādīhi tadekaṭṭhatā gahitā eva hontīti vuttā| atha vā imesaṃyevettha gahaṇe kāraṇaṃ parato āvi bhavissati|</p>

<p rend="bodytext">idāni upacayena anusandhiṃ dassetuṃ <hi rend="bold">‘‘apicā’’</hi>tiādi vuttaṃ| tattha sāvakānaṃ yassa dhammassa dāyādabhāvo satthu abhirucito, so ‘‘cattāro satipaṭṭhāne bhāvetī’’tiādinā akatthetvā ‘‘vivekaṃ anusikkhanti, te ca dhamme pajahanti, na ca bāhulikā’’tiādinā kathitattā <pb ed="V" n="1.0173"/> <hi rend="bold">heṭṭhā pariyāyeneva dhammo kathito</hi>ti vuttaṃ| ‘‘te ca dhamme nappajahanti, okkamane pubbaṅgamā’’tiādinā <hi rend="bold">āmisaṃ pariyāyenapi kathitaṃ</hi>| ‘‘siyā ca me piṇḍapāto’’tiādinā, ‘‘bāhulikā ca hontī’’tiādinā ca <hi rend="bold">āmisaṃ nippariyāyenapi kathitaṃ</hi>| atha vā yāyaṃ bhagavatā āmisadāyādapaṭikkhepanā dhammadāyādatā vuttā, yañca tadatthaṃ vibhajantena mahātherena attanā vivekānusikkhanādi vuttaṃ, tadubhayaṃ hetuvasena vibhāvetuṃ <hi rend="bold">‘‘tatrāvuso, lobho cā’’</hi>tiādi vuttaṃ<pb ed="M" n="1.0194"/>| hetunirodhena hi saṃkilesapakkhassa, nirodhahetusampādanena ca vodānapakkhassa tappāpakatā|</p>

<p rend="bodytext"><hi rend="bold">atītadesanānidassana</hi>nti atītāya therena yathādesitāya desanāya ca paccāmasanaṃ| tenevāha <hi rend="bold">‘‘satthu pavivittassa…pe.… desanāyanti vuttaṃ hotī’’</hi>ti| <hi rend="bold">tatthā</hi>ti yaṃ vuttaṃ visesato ‘‘yesaṃ dhammānaṃ satthā pahānamāhā’’ti, etasmiṃ pade| tattha hi pahātabbadhammā lobhādayo sāmaññato vuttā| <hi rend="bold">lāmakā</hi>ti nihīnā| lobhadosā hi hetuto paccayato sabhāvato phalato nissandato saṃkiliṭṭhapakatikā, āyatiṃ dukkhassa pāpanaṭṭhena vā pāpakā| <hi rend="bold">lubbhanalakkhaṇo</hi>ti ārammaṇassa abhigijjhanalakkhaṇo| tathā hi so lubbhanti tena, sayaṃ vā lubbhati, lubbhanamattameva vā tanti ‘‘lobho’’ti vuccati| rasādīsu abhisaṅgaraso, apariccāgapaccupaṭṭhāno, saṃyojaniyesu dhammesu assādadassanapadaṭṭhāno| <hi rend="bold">dussanalakkhaṇo</hi>ti ārammaṇe byāpajjanalakkhaṇo| tathā hi so dussanti tena, sayaṃ vā dussati, dussanamattameva vā tanti ‘‘doso’’ti vuccati| rasādīsu visappanaraso, sanissayadahanaraso vā, dussanapaccupaṭṭhāno, āghātavatthupadaṭṭhāno|</p>

<p rend="bodytext"><hi rend="bold">tesū</hi>tiādinā dassanena lobhadosānaṃ ekantato pahātabbatādassanaṃ| <hi rend="bold">āmisadāyādassa paccayānaṃ lābhe hotī</hi>ti idaṃ lobhassa ārammaṇaggahaṇasabhāvataṃ sandhāya vuttaṃ, taṇhāya vasena pana anugijjhanaṃ sandhāya <hi rend="bold">‘‘aladdhaṃ patthetī’’</hi>ti āha| alābhe paccayānaṃ āmisadāyādassa hotīti ānetvā yojanā| <hi rend="bold">alabhanto</hi>ti ettha ‘‘paccaye’’ti vibhattiṃ pariṇāmetvā yojetabbaṃ| <hi rend="bold">vighātavā</hi>ti ‘‘yampicchaṃ na labhati, tampi dukkha’’nti (ma. ni. 1.120; vibha. 190) vacanato icchāvighātavā| lobho ca deyyadhamme hoti āmisadāyādassāti sambandho| esa nayo anantarapadepi| <hi rend="bold">deyyadhamme</hi>ti ca idaṃ nidassanamattaṃ sattakelāyanādivasenapi tassa lobhuppattisabbhāvato| ‘‘taṇhaṃ paṭicca pariyesanā, pariyesanaṃ paṭicca lābho’’ti evamādayo <hi rend="bold">nava taṇhāmūlakā| paripūreti</hi> āmisadāyādoti vibhattivipariṇāmo veditabbo| āvāsamacchariyādīni <hi rend="bold">pañca macchariyāni</hi>|</p>

<p rend="bodytext"><hi rend="bold">magga</hi>nti <pb ed="V" n="1.0174"/><pb ed="M" n="1.0195"/> ariyamaggaṃ| so hi kilese mārento gacchati, nibbānatthikehi ca maggīyati, sayaṃ vā sacchikiriyābhisamayavasena nibbānaṃ maggatīti nippariyāyena ‘‘maggo’’ti vuccati| <hi rend="bold">eko anto</hi>ti itarena asammisso eko koṭṭhāso, hīnatāya vā lāmakaṭṭhena <hi rend="bold">eko anto</hi>| kāmaṃ aññepi kusaladhammā ete ante asampayogato na upenti, tehi vimuttā eva, ayaṃ pana accantavimuttiyā na upetīti āha <hi rend="bold">‘‘vimutto etehi antehī’’</hi>ti| <hi rend="bold">tasmā</hi>ti antadvayavimuttattā| <hi rend="bold">etesaṃ majjhe bhavattā</hi>ti idaṃ maggassa ubhayantavimuttatāya eva vuttaṃ, na tappariyāpannatāya, vaṭṭadukkhanissaraṇatthikehi paṭipajjitabbato ca| <hi rend="bold">tathā</hi>ti yathā itarena asammissaṭṭhena lāmakaṭṭhena ca lobho eko anto, tathā <hi rend="bold">kāmasukhallikānuyogo</hi>ti attho| esa nayo sesesupi| maggassa anupagamanañca nesaṃ antānaṃ sabbaso appavattikaraṇeneva daṭṭhabbaṃ| <hi rend="bold">purimanayenā</hi>ti ‘‘ete dve ante na upetī’’tiādinā pubbe vuttanayena|</p>

<p rend="bodytext"><hi rend="bold">saccāna</hi>nti catunnaṃ ariyasaccānaṃ| <hi rend="bold">dassanapariṇāyakaṭṭhenā</hi>ti dassanassa pariññābhisamayādibhedassa parito sabbathā nayanaṭṭhena pavattanaṭṭhena| <hi rend="bold">cakkhukaraṇī</hi>ti dhammacakkhussa karaṇī nipphādikā| tayidaṃ satipi paṭipadāya dhammacakkhuto anaññatte avayavavasena sijjhamāno attho samudāyena kato nāma hotīti upacāravasena vuttanti daṭṭhabbaṃ| tathā hi vakkhati <hi rend="bold">‘‘maggoyeva hi maggatthāya saṃvattati maggena kātabbakiccakaraṇato’’</hi>ti| <hi rend="bold">ñāṇāyāti</hi> yāthāvato jānanāya| tenāha <hi rend="bold">‘‘viditakaraṇaṭṭhenā’’</hi>ti| visesañātabhāvāpādanañhi viditakaraṇaṃ| <hi rend="bold">vūpasamanato</hi>ti samucchindanavasena vūpasamanato| dukkhādīnaṃ pariññeyyādibhāvo viya abhiññeyyabhāvopi maggavaseneva pākaṭo hotīti āha <hi rend="bold">‘‘catunnampi saccānaṃ abhiññeyyabhāvadassanato’’</hi>ti, vibhāvanatoti attho| <hi rend="bold">sambodhoti maggo</hi> ‘‘sambujjhati etenā’’ti katvā| <hi rend="bold">tassatthāyā</hi>ti maggakiccatthāya| na hi maggato añño maggakiccakaro atthi| tenāha <hi rend="bold">‘‘maggoyeva hī’’</hi>tiādi| atha vā sammādiṭṭhi uppajjamānā sahajātādipaccayabhāvena itare uppādeti, evaṃ sesamaggadhammāpīti evampi maggatthāya saṃvattanaṃ veditabbaṃ| <hi rend="bold">sacchikiriyāya paccakkhakammāyā</hi>ti sacchikaraṇasaṅkhātapaccakkhakammāya| <hi rend="bold">nibbānāyā</hi>ti vā anupādisesanibbānāya| <hi rend="bold">upasamāyāti</hi> <pb ed="M" n="1.0196"/> iminā supādisesanibbānaṃ gahitanti| <hi rend="bold">aya</hi>nti ‘‘sā hi saccāna’’ntiādinā yathāvutto atthanayo| <hi rend="bold">etthā</hi>ti ‘‘cakkhukaraṇī’’tiādīsu padesu| <hi rend="bold">sāro</hi> sundaro anapanīto| <hi rend="bold">ito aññathā</hi>ti ‘‘dukkhassa pariññāya diṭṭhivisuddhiṃ karotīti cakkhukaraṇī’’tiādinā atthavaṇṇanāpapañco kevalaṃ vitthāratthāya|</p>

<p rend="bodytext"><hi rend="bold">ayamevā</hi>ti ettha <hi rend="bold">aya</hi>nti iminā attano aññesañca tassaṃ parisāyaṃ ariyānaṃ maggassa <pb ed="V" n="1.0175"/> paccakkhabhāvaṃ dasseti| āsannapaccakkhavācī hi ayaṃ-saddo| <hi rend="bold">aññamaggapaṭisedhanattha</hi>nti aññassa nibbānagāmimaggassa atthibhāvapaṭisedhanatthaṃ| sattāpaṭikkhepo hi idha paṭisedhanaṃ alabbhamānattā aññassa maggassa| buddhādīnaṃ sādhāraṇabhāvo anaññatā| tenāha brahmā sahampati –</p>

<p rend="gatha1">‘‘ekāyanaṃ jātikhayantadassī,</p>

<p rend="gatha2">maggaṃ pajānāti hitānukampī|</p>

<p rend="gatha3">etena maggena tariṃsu pubbe,</p>

<p rend="gathalast">tarissanti ye ca taranti ogha’’nti|| (saṃ. ni. 5.384, 409; mahāni. 191; cūḷani. 107, 121; netti. 170)|</p>

<p rend="bodytext"><hi rend="bold">ārakattā</hi>ti iminā niruttinayena ariya-saddasiddhimāha| <hi rend="bold">aripahānāyā</hi>ti atthavacanamattaṃ| arayo pāpadhammā yanti apagamanti etenāti <hi rend="bold">ariyo</hi>| <hi rend="bold">ariyena desito</hi>ti ettha ariyassa bhagavato ayanti <hi rend="bold">ariyo</hi>| <hi rend="bold">ariyabhāvappaṭilābhāyā</hi>ti ettha ariyakaro <hi rend="bold">ariyo</hi>ti uttarapadalopena ariya-saddasiddhi veditabbā| yasmā maggaṅgasamudāye maggavohāro hoti, samudāyo ca samudāyīhi samannāgato nāma hotīti āha <hi rend="bold">‘‘aṭṭhahi aṅgehi upetattā’’</hi>ti, tasmā attano avayavabhūtāni aṭṭha aṅgāni etassa santīti <hi rend="bold">aṭṭhaṅgiko</hi>| yasmā pana paramatthato aṅgāniyeva maggo, tasmā vuttaṃ <hi rend="bold">‘‘na ca aṅgavinimutto’’</hi>ti yathā ‘‘chaḷaṅgo vedo’’ti| sadisūdāharaṇaṃ pana dassento <hi rend="bold">‘‘pañcaṅgikatūriyādīni viyā’’</hi>ti āha| <hi rend="bold">ādi</hi>-saddena caturaṅginī senāti evamādīnaṃ saṅgaho| <hi rend="bold">mārento gacchatī</hi>ti niruttinayena saddasiddhimāha| <hi rend="bold">maggatī</hi>ti gavesati| ariyamaggo hi nibbānaṃ ārammaṇaṃ karonto taṃ gavesanto viya hotīti| <hi rend="bold">maggīyati nibbānatthikehi</hi> vivaṭṭūpanissayapuññakaraṇato <pb ed="M" n="1.0197"/> paṭṭhāya tadatthaṃ paṭipattito| <hi rend="bold">gammatī</hi>ti etena ādiantavipariyāyena saddasiddhimāha yathā ‘‘kakū’’ti| <hi rend="bold">‘‘seyyathidanti nipāto’’</hi>ti vatvā tassa sabbaliṅgavibhattivacanasādhāraṇatāya <hi rend="bold">‘‘katamāni tāni aṭṭhaṅgānī’’</hi>ti vuttaṃ| nanu ca aṅgāni samuditāni maggo antamaso sattaṅgavikalassa ariyamaggassa abhāvatoti? saccametaṃ saccapaṭivedhena, maggapaccayatāya pana yathāsakaṃ kiccakaraṇena paccekampi tāni maggoyevāti āha <hi rend="bold">‘‘ekamekañhi aṅgaṃ maggoyevā’’</hi>ti, aññathā samuditānampi nesaṃ maggakiccaṃ na sambhaveyyāti| idāni tamevatthaṃ pāḷiyā samatthetuṃ <hi rend="bold">‘‘sammādiṭṭhimaggo ceva hetu cā’’</hi>ti vuttaṃ|</p>

<p rend="bodytext">sammā aviparītaṃ pariññābhisamayādivasena catunnaṃ saccānaṃ dassanaṃ paṭivijjhanaṃ lakkhaṇaṃ <pb ed="V" n="1.0176"/> etissāti <hi rend="bold">sammādassanalakkhaṇā</hi>| sammā aviparītaṃ sampayuttadhamme nibbānārammaṇe abhiniropanaṃ appanālakkhaṇaṃ etassāti <hi rend="bold">sammāabhiniropanalakkhaṇo</hi> musāvādādīnaṃ visaṃvādanādikiccatāya lūkhānaṃ apariggāhakānaṃ paṭipakkhabhāvato siniddhasabhāvattā sampayuttadhamme, sammāvācappaccayasubhāsitasotārañca janaṃ sammadeva pariggaṇhātīti sammāvācā sammāpariggaho lakkhaṇaṃ etissāti <hi rend="bold">sammāpariggahalakkhaṇā</hi>| yathā kāyikā kiriyā kiñci kattabbaṃ samuṭṭhāpeti, sayañca samuṭṭhahanaṃ ghaṭanaṃ hoti, tathā sammākammantasaṅkhātā viratipīti <hi rend="bold">sammāsamuṭṭhānalakkhaṇo sammākammanto</hi>| sampayuttadhammānaṃ vā ukkhipanaṃ <hi rend="bold">samuṭṭhānaṃ</hi> kāyikakiriyāya bhārukkhipanaṃ viya| jīvamānassa sattassa, sampayuttadhammānaṃ vā suddhi vodānaṃ, ājīvasseva vā jīvitappavattiyā suddhi vodānaṃ etenāti <hi rend="bold">sammāvodānalakkhaṇo sammāājīvo</hi>| kosajjapakkhe patituṃ adatvā sampayuttadhammānaṃ paggaṇhanaṃ anubalappadānaṃ <hi rend="bold">paggaho</hi>| ārammaṇaṃ upagantvā ṭhānaṃ, tassa vā anissajjanaṃ <hi rend="bold">upaṭṭhānaṃ</hi>| ārammaṇe sampayuttadhammānaṃ sammā, samaṃ vā ādhānaṃ <hi rend="bold">samādhānaṃ</hi>| sammā saṅkappeti sampayuttadhamme ārammaṇe abhiniropetīti <hi rend="bold">sammāsaṅkappo</hi>| sammā vadati etāyāti <hi rend="bold">sammāvācā</hi>| sammā karoti etenāti sammākammaṃ, tadeva <hi rend="bold">sammākammanto</hi>| sammā ājīvati etenāti <hi rend="bold">sammāājīvo</hi>| sammā vāyamati ussahati etenāti <hi rend="bold">sammāvāyāmo</hi>| sammā sarati anussaratīti <hi rend="bold">sammāsati</hi><pb ed="M" n="1.0198"/>| sammā samādhiyati cittaṃ etenāti <hi rend="bold">sammāsamādhī</hi>ti evaṃ sammāsaṅkappādīnaṃ nibbacanaṃ veditabbaṃ|</p>

<p rend="bodytext"><hi rend="bold">micchādiṭṭhi</hi>nti sabbampi micchādassanaṃ| <hi rend="bold">tappaccanīyakilese</hi>ti ettha <hi rend="bold">taṃ</hi>-saddena sammādiṭṭhi| na hi micchādiṭṭhiyā kilesā paccanīyā, atha kho sammādiṭṭhiyā| <hi rend="bold">avijjañcā</hi>ti avijjāggahaṇaṃ tassā saṃkilesadhammānaṃ pamukhabhāvato| tenāha ‘‘avijjā, bhikkhave, pubbaṅgamā akusalānaṃ dhammānaṃ samāpattiyā’’ti (saṃ. ni. 5.1)| dassananivārakassa sammohassa samugghātena <hi rend="bold">asammohato</hi>| ettha ca <hi rend="bold">micchādiṭṭhiṃ…pe.… pajahatī</hi>ti etena pahānābhisamayaṃ, <hi rend="bold">nibbānaṃ ārammaṇaṃ karotī</hi>ti etena sacchikiriyābhisamayaṃ, <hi rend="bold">sampayuttadhamme</hi>tiādinā bhāvanābhisamayaṃ sammādiṭṭhikiccaṃ dasseti| pariññābhisamayo pana nānantariyatāya atthato vutto eva hotīti daṭṭhabbo|</p>

<p rend="bodytext">kathaṃ pana ekameva ñāṇaṃ ekasmiṃ khaṇe cattāri kiccāni sādhentaṃ pavattati| na hi tādisaṃ loke diṭṭhaṃ, na āgamo vā tādiso atthīti na vattabbaṃ| yathā hi padīpo ekasmiṃyeva khaṇe vaṭṭiṃ dahati, snehaṃ pariyādiyati, andhakāraṃ vidhamati, ālokañca vidaṃseti, evametaṃ ñāṇanti daṭṭhabbaṃ| maggasamaṅgissa ñāṇaṃ dukkhepetaṃ ñāṇaṃ, dukkhasamudayepetaṃ ñāṇaṃ<pb ed="V" n="1.0177"/>, dukkhanirodhepetaṃ ñāṇaṃ, dukkhanirodhagāminiyā paṭipadāyapetaṃ ñāṇanti <hi rend="bold">suttapadaṃ</hi> (vibha. 754) ettha udāharitabbaṃ| yathā ca sammādiṭṭhi pubbabhāge dukkhādīsu visuṃ visuṃ pavattitvā maggakkhaṇe ekāva catunnaṃ ñāṇānaṃ kiccaṃ sādhentī pavattati, evaṃ sammāsaṅkappādayo pubbabhāge nekkhammasaṅkappādināmakā hutvā kāmasaṅkappādīnaṃ pajahanavasena visuṃ visuṃ pavattitvā maggakkhaṇe tiṇṇaṃ catunnañca kiccaṃ sādhentā pavattanti| sammāsamādhi pana pubbabhāgepi maggakkhaṇepi nānāyeva hutvā pavattatīti kāmañcettha sammādiṭṭhiyā sabbepi pāpadhammā paṭipakkhā, ujuvipaccanīkatādassanavasena pana sammādiṭṭhiyā kiccaniddese micchādiṭṭhiggahaṇaṃ kataṃ| teneva ca <hi rend="bold">‘‘tappaccanīyakilese cā’’</hi>ti vuttaṃ|</p>

<p rend="bodytext">yesaṃ kilesānaṃ anupacchindane sammādiṭṭhi na uppajjeyya, te micchādiṭṭhiyā sahajekaṭṭhatāya tadekaṭṭhāva tappaccanīyakilesā daṭṭhabbā| sammāsaṅkappādīnaṃ kiccaniddesepi eseva nayo| sotāpattimaggādivasena cattāro lokuttaramaggabhāvasāmaññena ekato katvā| lobhadosā samudayasaccaṃ, yassa pana so samudayo taṃ dukkhasaccaṃ, pahānabhāvo maggasaccaṃ, yattha taṃ <pb ed="M" n="1.0199"/> pahānaṃ, taṃ nirodhasaccanti imāni cattāri saccāni| kasmā panettha lobhadosānaṃ visuṃ ādito ca gahaṇaṃ? visuṃ gahaṇaṃ tāva tathābujjhanakānaṃ puggalānaṃ ajjhāsayavasena, imehi lobhadosehi āmisadāyādatā, tappahānena ca dhammadāyādatāti dassanatthaṃ, tadanusārena catusaccayojanāya evaṃ ekekassa niyyānamukhaṃ hotīti dassanatthañca| sesavāresupi eseva nayo| ādito gahaṇaṃ pana ativiya oḷārikatāya supākaṭabhāvato vakkhamānānaṃ aññesañca pāpadhammānaṃ mūlabhāvato tadekaṭṭhatāya ca veditabbaṃ|</p>

<p rend="bodytext"><hi rend="bold">kujjhanalakkhaṇo</hi>ti kuppanasabhāvo, cittassa byāpajjanāti attho| <hi rend="bold">caṇḍikkaṃ</hi> luddatā, kururabhāvoti attho| <hi rend="bold">āghātakaraṇaraso</hi>ti ‘‘anatthaṃ me acarī’’tiādinā citte āghātassa karaṇaraso| <hi rend="bold">dussanapaccupaṭṭhāno</hi>ti saparasantānassa vināsanapaccupaṭṭhāno laddhokāso viya sapatto| <hi rend="bold">upanandhanaṃ</hi> nānappakārassa uparūpari nandhanaṃ viya hotīti katvā| tathā hesa <hi rend="bold">‘‘verappaṭinissajjanaraso, kodhānupabandhabhāvapaccupaṭṭhāno’’</hi>ti ca vutto| <hi rend="bold">aparakāle upanāhotiādī</hi>ti <hi rend="bold">ādi</hi>-saddena ‘‘upanayhanā upanayhitattaṃ āṭhapanā ṭhapanā saṇṭhapanā anusaṃsandanā anuppabandhanā daḷhīkamma’’ntiādīnaṃ (vibha. 891) niddesapadānaṃ atthavaṇṇanaṃ saṅgayhati| upanāhasamaṅgī hi puggalo verassa anissajjanato ādittapūtialātaṃ viya jalati eva, cittañcassa dhoviyamānaṃ acchacammaṃ viya, masimakkhitapilotikā viya ca na sujjhateva|</p>

<p rend="bodytext"><hi rend="bold">paraguṇamakkhanalakkhaṇo</hi>ti <pb ed="V" n="1.0178"/> udakapuñchaniyā udakaṃ viya paresaṃ guṇānaṃ makkhanasabhāvo| tathābhūto cāyaṃ attano kārakaṃ gūthena paharantaṃ gūtho viya paṭhamataraṃ makkheti evāti daṭṭhabbo| tathā hessa saparasantānesu guṇaṃ makkhetīti <hi rend="bold">makkho</hi>ti vuccati| <hi rend="bold">yugaggāho</hi> samadhuraggahaṇaṃ asamānassapi abhūtassa samāropanaṃ| samabhāvakaraṇaṃ <hi rend="bold">samīkaraṇaṃ</hi>| paresaṃ guṇappamāṇena attano guṇānaṃ upaṭṭhānaṃ paccupaṭṭhapetīti āha <hi rend="bold">‘‘paresaṃ guṇappamāṇena upaṭṭhānapaccupaṭṭhāno’’</hi>ti| tathā hesa paresaṃ guṇe ḍaṃsitvā viya attano guṇehi same karotīti <hi rend="bold">paḷāso</hi>ti vuccati|</p>

<p rend="bodytext"><hi rend="bold">parasampattikhīyanaṃ</hi> <pb ed="M" n="1.0200"/> parasampattiyā usūyanaṃ| issati parasampattiṃ na sahatīti <hi rend="bold">issā</hi>| tathā hesā <hi rend="bold">‘‘parasampattiyā akkhamanalakkhaṇā’’</hi>ti vuccati| <hi rend="bold">tatthā</hi>ti parasampattiyaṃ| <hi rend="bold">anabhiratirasā</hi> abhiratipaṭipakkhakiccā| <hi rend="bold">vimukhabhāvapaccupaṭṭhānā</hi> parasampattiṃ passitumpi appadānato| <hi rend="bold">nigūhanalakkhaṇaṃ</hi> attano sampattiyā parehi sādhāraṇabhāvāsahanato| <hi rend="bold">asukhāyanaṃ</hi> na sukhanaṃ dukkhanaṃ, arocananti adhippāyo|</p>

<p rend="bodytext">katassa kāyaduccaritādipāpassa paṭicchādanaṃ <hi rend="bold">katapāpapaṭicchādanaṃ</hi>| tassa pāpassa āvaraṇabhāvena paccupatiṭṭhatīti <hi rend="bold">tadāvaraṇapaccupaṭṭhānā,</hi> māyā, yāya samannāgato puggalo bhasmachanno viya aṅgāro, udakachanno viya khāṇu, pilotikapaṭicchāditaṃ viya ca satthaṃ hoti| <hi rend="bold">avijjamānaguṇappakāsanaṃ</hi> attani avijjamānasīlādiguṇavibhāvanaṃ, yena sāṭheyyena samannāgatassa puggalassa asantaguṇasambhāvanena cittānurūpakiriyāviharato ‘‘evaṃcitto, evaṃkiriyo’’ti dubbiññeyyattā kucchiṃ vā piṭṭhiṃ vā jānituṃ na sakkā| yato –</p>

<p rend="gatha1">‘‘vāmena sūkaro hoti, dakkhiṇena ajāmigo|</p>

<p rend="gathalast">sarena nelako hoti, visāṇena jaraggavo’’ti|| (dī. ni. aṭṭha. 2.296; vibha. aṭṭha. 894; mahāni. aṭṭha. 166) –</p>

<p rend="unindented">evaṃ vuttayakkasūkarasadiso hoti|</p>

<p rend="bodytext"><hi rend="bold">cittassa uddhumātabhāvo</hi> thaddhalūkhabhāvo| <hi rend="bold">appatissayavuttī</hi>ti anivātavutti| amaddavākārena paccupatiṭṭhati, amaddavataṃ vā paccupaṭṭhapetīti <hi rend="bold">amaddavatāpaccupaṭṭhāno,</hi> thambho, yena samannāgato puggalo gilitanaṅgalasīso viya ajagaro, vātabharitabhastā viya ca thaddho hutvā garuṭṭhāniye ca <pb ed="V" n="1.0179"/> disvā onamitumpi na icchati, pariyanteneva carati| karaṇassa uttarakiriyā <hi rend="bold">karaṇuttariyaṃ</hi>| visesato paccanīkabhāvo <hi rend="bold">vipaccanīkatā</hi>| parena hi kismiñci kate taddiguṇaṃ karaṇavasena <hi rend="bold">sārambho</hi> pavattati|</p>

<p rend="bodytext">seyyādiākārehi unnamanaṃ <hi rend="bold">unnati</hi>| omānopi hi evaṃ karaṇamukhena sampaggahavaseneva pavattati| ‘‘ahamasmi seyyo’’tiādinā ahaṃkaraṇaṃ sampaggaho <hi rend="bold">ahaṅkāro</hi>| pare abhibhavitvā adhikaṃ unnamanaṃ <hi rend="bold">abbhunnati</hi><pb ed="M" n="1.0201"/>| yaṃ sandhāya vuttaṃ ‘‘pubbakāle attānaṃ hīnato dahati aparakāle seyyato’’ti (vibha. 877)|</p>

<p rend="bodytext"><hi rend="bold">mattabhāvo</hi> jātiādiṃ paṭicca cittassa majjanākāro, yassa vā dhammassa vasena puggalo matto nāma hoti, so dhammo <hi rend="bold">mattabhāvo| madaggāhaṇaraso</hi> madassa gāhaṇakicco| mado hi attano majjanākāraṃ sampayuttadhamme gāhento viya pavattamāno taṃsamaṅgiṃ puggalampi tathā karonto viya hoti| ahaṅkāravasena puggalaṃ aniṭṭhaṃ karonto cittassa ummādabhāvo viya hotīti <hi rend="bold">ummādapaccupaṭṭhāno</hi>| satiyā aniggaṇhitvā cittassa vossajjanaṃ <hi rend="bold">cittavossaggo,</hi> sativirahitoti attho| yathāvuttassa vossaggassa anuppadānaṃ punappunaṃ vissajjanaṃ <hi rend="bold">vossaggānuppadānaṃ</hi>| <hi rend="bold">imesaṃ</hi> kodhādīnaṃ lobhādīnampi vā| <hi rend="bold">lakkhaṇādīnī</hi>ti lakkhaṇarasapaccupaṭṭhānāni| padaṭṭhānaṃ pana dhammantaratāya na gahitaṃ| nibbacanaṃ ‘‘kujjhatīti <hi rend="bold">kodho,</hi> upanayhatīti <hi rend="bold">upanāho’’</hi>tiādinā suviññeyyamevāti na vuttaṃ, atthato pana kodho doso eva, tathā upanāho| pavattiākāramattato hi kato nesaṃ bhedo, makkhapaḷāsasārambhā tadākārappavattā paṭighasahagatacittuppādadhammā, māyāsāṭheyyathambhamadappamādā tadākārappavattā lobhasahagatacittuppādadhammā| <hi rend="bold">thambho</hi> vā mānaviseso cittassa thaddhabhāvena gahetabbato, tathā <hi rend="bold">mado</hi>| tathā hi so ‘‘māno maññanā’’tiādinā <hi rend="bold">vibhaṅge</hi> (vibha. 878) niddiṭṭho| idha pana mānātimānānaṃ visuṃ gahitattā majjanākārena pavattadhammā eva <hi rend="bold">‘‘mado’’</hi>ti gahetabbā| sesānaṃ dhammantarabhāvo pākaṭo eva|</p>

<p rend="bodytext">kasmā panettha ete eva aṭṭha dukā gahitā, kimito aññepi kilesadhammā natthīti? no natthi, ime pana āmisadāyādassa savisesaṃ kilesāya saṃvattantīti taṃ visesaṃ vibhāventena āmisadāyādassa lobhādīnaṃ pavattanākāraṃ dassetuṃ <hi rend="bold">‘‘visesato’’</hi>tiādi āraddhaṃ| tattha <hi rend="bold">etthā</hi>ti etesu lobhādīsu| <hi rend="bold">alabhanto</hi> āmisanti adhippāyo| tatuttari uppanno kodhoti ānetvā sambandhitabbaṃ| <hi rend="bold">santepī</hi>ti vijjamānepi| <hi rend="bold">issatī</hi>ti issaṃ janeti| <hi rend="bold">padussatī</hi>ti tasseva vevacanaṃ| tathā hi sā ‘‘issati dussati padussatī’’tiādinā niddiṭṭhā| yasmā vā issaṃ <pb ed="V" n="1.0180"/><pb ed="M" n="1.0202"/> janento ekaṃsato paduṭṭhacitto eva hoti, tasmā <hi rend="bold">‘‘padussatī’’</hi>ti vuttaṃ| <hi rend="bold">assā</hi>ti āmisadāyādassa| <hi rend="bold">evaṃ paṭipanno</hi>ti evaṃ asantaguṇappakāsanaṃ paṭipadaṃ paṭipanno| <hi rend="bold">ovadituṃ asakkuṇeyyo</hi>ti etena thambho nāma dovacassakaraṇo dhammoti dasseti| <hi rend="bold">kiñci vadati</hi> ovādadānavasena| <hi rend="bold">thambhena…pe.… maññanto</hi>ti iminā ca thambhassa mānavisesabhāvaṃ dasseti, thambhena vā hetunāti attho| <hi rend="bold">matto samāno</hi>ti matto honto| <hi rend="bold">kāma…pe.… pamajjatī</hi>ti etena madavasena ekaṃsato pamādamāpajjatīti dasseti|</p>

<p rend="bodytext"><hi rend="bold">eva</hi>nti iminā āmisadāyādassa lobhādīnaṃ uppattikkamadassaneneva idha pāḷiyaṃ nesaṃ desanākkamopi dassitoti daṭṭhabbo| na kevalaṃ imeheva, atha kho aññehi ca evarūpehi pāpakehi dhammehi aparimutto hotīti sambandho| ke pana teti? atricchatāmahicchatādayoti| evaṃ mahādīnavā āmisadāyādatāti tato balavataro saṃvego janetabboti ayamettha ovādo veditabbo| <hi rend="bold">etthā</hi>ti etasmiṃ sutte| <hi rend="bold">sabbatthā</hi>ti sabbesu vāresu| <hi rend="bold">nibbisesoyevā</hi>ti eteneva paṭhamataraṃ idha dassitasaccayojanānayena sabbavāresu yojetabboti veditabbo|</p>

<p rend="bodytext"><hi rend="bold">ñāṇaparicayapāṭavattha</hi>nti maggassa aṭṭhaṅgasattaṅgatādivisesavibhāvanāya ñāṇassa āsevanaṭṭhena paricayo ñāṇaparicayo, tassa paṭubhāvatthaṃ kosallatthaṃ| <hi rend="bold">etthā</hi>ti ariyamagge| <hi rend="bold">bhedo</hi>ti viseso| <hi rend="bold">kamo</hi>ti aṅgānaṃ desanānupubbī| <hi rend="bold">bhāvanānayo</hi>ti bhāvanāvidhi| <hi rend="bold">‘‘kadāci aṭṭhaṅgiko, kadāci sattaṅgiko’’</hi>ti saṅkhepato vuttamatthaṃ vivaranto puna <hi rend="bold">‘‘ayaṃ hī’’</hi>tiādimāha| tattha <hi rend="bold">lokuttarapaṭhamajjhānavasenā</hi>ti lokuttarassa paṭhamajjhānassa vasena| ettha ca keci jhānadhammā maggasabhāvāti ekantato jhānaṃ maggato visuṃ katvā vattuṃ na sakkāti ‘‘lokuttarapaṭhamajjhānasahito’’ti avatvā ‘‘lokuttarapaṭhamajjhānavasena’’icceva vuttaṃ| atha vā <hi rend="bold">lokuttarapaṭhamajjhānavasenā</hi>ti lokuttarā hutvā paṭhamajjhānassa vasenāti evamettha attho veditabbo| ariyamaggo hi vipassanāya pādakabhūtassa, sammasitassa vā paṭhamajjhānassa vasena aṭṭhaṅgiko hoti| atha vā ajhānalābhino sukkhavipassakassa, jhānalābhino vā pādakamakatvā paṭhamajjhānassa, pakiṇṇakasaṅkhārānaṃ vā sammasane <pb ed="M" n="1.0203"/> uppanno ariyamaggo aṭṭhaṅgiko hoti, svāssa aṭṭhaṅgikabhāvo paṭhamajjhānikabhāvenāti dassento <hi rend="bold">‘‘paṭhamajjhānavasenā’’</hi>ti āha| evaṃ <hi rend="bold">‘‘avasesajjhānavasenā’’</hi>ti etthāti yathārahaṃ attho veditabbo|</p>

<p rend="bodytext">yadi ariyamaggo sattaṅgikopi hoti, atha kasmā pāḷiyaṃ ‘‘aṭṭhaṅgiko’’icceva vuttanti āha <hi rend="bold">‘‘ukkaṭṭhaniddesato’’</hi>tiādi| yathā cettha paṭipadāya maggavasena aṭṭhaṅgikasattaṅgikabhedo<pb ed="V" n="1.0181"/>, evaṃ bojjhaṅgavasena sattaṅgikachaḷaṅgikabhedo veditabbo appītikajjhānavasena chaḷaṅgikattā, maggavasena pana desanā āgatāti svāyaṃ bhedo aṭṭhakathāyaṃ na uddhaṭo| <hi rend="bold">ito para</hi>nti ito aṭṭhaṅgato paraṃ ukkaṃsato, avakaṃsato pana sattaṅgato paraṃ maggaṅgaṃ nāma natthīti| <hi rend="bold">nanu maggavibhaṅge</hi> (vibha. 493-502) pañcaṅgikavāre pañceva maggaṅgāni uddhaṭāni, <hi rend="bold">mahāsaḷāyatane</hi> (ma. ni. 3.431) ca ‘‘yā tathābhūtassa diṭṭhi, yo tathābhūtassa saṅkappo, yo tathābhūtassa vāyāmo, yā tathābhūtassa sati, yo tathābhūtassa samādhi, svāssa hoti sammāsamādhī’’ti vatvā pubbabhāgavasena pana ‘‘pubbeva kho panassa kāyakammaṃ vacīkammaṃ ājīvo suparisuddho hotī’’ti sammāvācādayo āgatāti? saccametaṃ, taṃ pana sammādiṭṭhiādīnaṃ pañcannaṃ kārāpakaṅgānaṃ atirekakiccadassanavasena vuttaṃ, tasmā na ariyamaggo sammāvācādivirahito atthīti <hi rend="bold">‘‘ito parañhi maggaṅgaṃ natthī’’</hi>ti suvuttametanti daṭṭhabbaṃ|</p>

<p rend="bodytext"><hi rend="bold">sabbakusalāna</hi>nti sabbesaṃ kusaladhammānaṃ| niddhāraṇe cetaṃ sāmivacanaṃ| kāmāvacarādivasena taṃtaṃkusaladhammesu sā sammādiṭṭhi seṭṭhā| tassā seṭṭhabhāvena hi ‘‘paññājīviṃ jīvitamāhu seṭṭha’’nti (saṃ. ni. 1.246; su. ni. 184) vuttaṃ, maggasammādiṭṭhiyā pana sabbaseṭṭhabhāve vattabbameva natthi| <hi rend="bold">kusalavāre</hi>ti kusaluppattisamaye| <hi rend="bold">pubbaṅgamā</hi> kusalādidhammānaṃ yāthāvasabhāvabodhena sampayuttadhammānaṃ pariṇāyakabhāvato| tenevāha <hi rend="bold">‘‘sammādiṭṭhiṃ sammādiṭṭhīti pajānātī’’</hi>tiādi| sā sammādiṭṭhi pabhavo etassāti tappabhavo, sammāsaṅkappo| sammādassanavasena hi sammāsaṅkappo hoti| tato abhinibbattānīti <hi rend="bold">tappabhavābhinibbattāni</hi>| tappabhavābhinibbattānipi ‘‘tadabhinibbattānī’’ti vuccanti kāraṇakāraṇepi kāraṇūpacāratoti āha <hi rend="bold">‘‘tappabhavābhinibbattāni sesaṅgānī’’</hi>ti| tenāha <hi rend="bold">‘‘sammādiṭṭhissā’’</hi>tiādi| yathā hi sammādassanaṃ <pb ed="M" n="1.0204"/> sammāvitakkanassa visesapaccayo, evaṃ sammāvitakkanaṃ sammāpariggahassa sammāpariggaho sammāsamuṭṭhānassa, sammāsamuṭṭhānaṃ sammāvodānassa, sammāvodānaṃ sammāvāyāmassa, sammāvāyāmo sammāupaṭṭhānassa, sammāupaṭṭhānaṃ sammādhānassa visesapaccayo, <hi rend="bold">tasmā</hi> ‘‘purimaṃ purimaṃ pacchimassa pacchimassa visesapaccayo hotī’’ti <hi rend="bold">iminā</hi> visesapaccayabhāvadassanatthena <hi rend="bold">kamena etāni</hi> sammādiṭṭhiādīni <hi rend="bold">aṅgāni vuttānī</hi>ti dassitāni|</p>

<p rend="bodytext"><hi rend="bold">bhāvanānayo</hi>ti samathavipassanānaṃ yuganaddhabhāvena pavatto bhāvanāvidhi| ayañhi ariyamaggakkhaṇe bhāvanāvidhi| tassa pana pubbabhāge bhāvanānayo kassaci samathapubbaṅgamo hoti<pb ed="V" n="1.0182"/>, kassaci vipassanāpubbaṅgamoti| taṃ vidhiṃ dassetuṃ <hi rend="bold">‘‘kocī’’</hi>tiādi āraddhaṃ| tattha paṭhamo samathayānikassa vasena vutto, dutiyo vipassanāyānikassa| tenāha <hi rend="bold">‘‘idhekacco’’</hi>tiādi| <hi rend="bold">ta</hi>nti samathaṃ samādhiṃ, jhānadhammeti vā attho| <hi rend="bold">taṃsampayutte</hi>ti samādhisampayutte, jhānasampayutte vā dhamme| ayañca nayo yebhuyyena samathayānikā arūpamukhena, tatthāpi jhānamukhena vipassanābhinivesaṃ karontīti katvā vutto| <hi rend="bold">vipassanaṃ bhāvayato</hi>ti paṭipadāñāṇadassanavisuddhiṃ ārabhitvā yathādhigataṃ taruṇavipassanaṃ vaḍḍhentassa| <hi rend="bold">maggo sañjāyatī</hi>ti pubbabhāgiyo lokiyamaggo uppajjati| <hi rend="bold">āsevati</hi> nibbidānupassanāvasena| <hi rend="bold">bhāveti</hi> muñcitukamyatāvasena| <hi rend="bold">bahulīkaroti</hi> paṭisaṅkhānupassanāvasena| <hi rend="bold">āsevati</hi> vā bhayatūpaṭṭhānañāṇavasena| <hi rend="bold">bahulīkaroti</hi> vuṭṭhānagāminivipassanāvasena| <hi rend="bold">saṃyojanāni pahīyanti,</hi> <hi rend="bold">anusayā byantī honti</hi> maggapaṭipāṭiyā|</p>

<p rend="bodytext"><hi rend="bold">samathaṃ anuppādetvāvā</hi>ti avadhāraṇena upacārasamādhiṃ nivatteti, na khaṇikasamādhiṃ| na hi khaṇikasamādhiṃ vinā vipassanā sambhavati| <hi rend="bold">vipassanāpāripūriyā</hi>ti vipassanāya paripuṇṇatāya vuṭṭhānagāminibhāvappattiyā| <hi rend="bold">tatthajātāna</hi>nti tasmiṃ ariyamaggakkhaṇe uppannānaṃ sammādiṭṭhiādīnaṃ dhammānaṃ| niddhāraṇe cetaṃ sāmivacanaṃ| <hi rend="bold">vavassaggārammaṇato</hi>ti vavassaggassa ārammaṇatāya| vavassaggo vossaggo paṭinissaggoti ca apavaggoti ca atthato ekaṃ, nibbānanti vuttaṃ hoti, tasmā nibbānassa ārammaṇakaraṇenāti attho| <hi rend="bold">cittassa ekaggatā</hi>ti maggasammāsamādhimāha| ariyamaggo hi ekanta samāhito asamādhānahetūnaṃ kilesānaṃ samucchedanato| sesaṃ vuttanayameva|</p>

<p rend="bodytext"><hi rend="bold">yuganaddhāva</hi> <pb ed="M" n="1.0205"/> <hi rend="bold">honti</hi> tadā samādhipaññānaṃ samarasatāya icchitabbato| maggakkhaṇe hi na samathabhāvanāyaṃ viya samādhi, vipassanābhāvanāyaṃ viya ca paññā kiccato adhikā icchitabbā, samarasatāya pana aññamaññassa anativattanaṭṭhena dvepi yuganaddhā viya pavattanti| tena vuttaṃ <hi rend="bold">‘‘samathavipassanā yuganaddhāva hontī’’</hi>ti|</p>

<p rend="centre">dhammadāyādasuttavaṇṇanāya līnatthappakāsanā samattā|</p>

</xml>