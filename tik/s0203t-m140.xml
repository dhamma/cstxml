<xml src="s0203t-m140.xml">

<p rend="subhead"><readunit id="m140">10. dhātuvibhaṅgasuttavaṇṇanā</readunit></p>

<p rend="bodytext" n="342"><hi rend="paranum">342</hi><hi rend="dot">.</hi> aparikkhīṇāyukaṃ <pb ed="V" n="2.0176"/><pb ed="M" n="2.0393"/> pukkusātikulaputtaṃ uddissa gamananti katvā vuttaṃ <hi rend="bold">‘‘turitagamanacārika’’</hi>nti| mama vāsupagamanena tava cittassa aphāsukaṃ aniṭṭhaṃ <hi rend="bold">sace natthi| so</hi>ti pubbupagato| <hi rend="bold">dinnaṃ dinnameva vaṭṭatī</hi>ti ekavāraṃ dinnaṃ dinnameva yuttaṃ, na puna dātabbanti adhippāyo| <hi rend="bold">kataṃ katamevā</hi>ti saṅgahatthaṃ kataṃ anucchavikakammaṃ katameva, na taṃ puna viparivattetabbanti adhippāyo|</p>

<p rend="bodytext">pukkusātimhi ubhayathāpi kulaputtabhāvo paripuṇṇo evāti āha – <hi rend="bold">‘‘jātikulaputtopi ācārakulaputtopī’’</hi>ti| <hi rend="bold">tatrā</hi>ti tasmiṃ takkasīlato āgamane| <hi rend="bold">aṅke nipannadārakaṃ viya janaṃ toseti</hi> tuṭṭhiṃ pāpeti| <hi rend="bold">ratanāni uppajjanti</hi> pabbatasamuddādisannissitattā paccantadesassa| <hi rend="bold">dassanīya</hi>nti dassaneneva sukhāvahaṃ| <hi rend="bold">evarūpa</hi>nti dassanīyaṃ savanīyañca|</p>

<p rend="bodytext">anagghakambale mahagghakambale| <hi rend="bold">sārakaraṇḍake</hi>ti candanasārādisāramayakaraṇḍake| <hi rend="bold">likhāpetvā</hi> ukkirāpetvā| <hi rend="bold">lākhāya vaṭṭāpetvā</hi>ti mukhaṃ pidahitvā lākhāparikammaṃ kāretvā|</p>

<p rend="bodytext"><hi rend="bold">anto dussabhaṇḍikaṃ atthīti aññāsi</hi> nātigarukabhāvato| <hi rend="bold">anagghā ahesu</hi>nti vaṇṇasampattiphassasampattipamāṇamahattadunnimmāpiyatāhi mahagghā ahesuṃ, mahāpuñño rājā tassa atthevāti adhippāyo|</p>

<p rend="bodytext">yadi evaṃ, ‘‘kinnu kho pesemī’’ti kasmā vīmaṃsaṃ āpajjīti āha – <hi rend="bold">‘‘apica kho panā’’</hi>tiādi| soti bimbisāro rājā| <hi rend="bold">vicinituṃ āraddho</hi> ratanassa anekavidhattā uttaruttariñca paṇītatarādibhāvato| <hi rend="bold">suvaṇṇarajatādī</hi>ti suvaṇṇarajatapavāḷamaṇimuttāveḷuriyādi| <hi rend="bold">indriyabaddha</hi>nti cakkhādiindriyapaṭibaddhaṃ| <hi rend="bold">padesa</hi>nti guṇavasena ekadesaṃ na pāpuṇāti|</p>

<p rend="bodytext">sāmaṃ saccānaṃ abhisambuddhatāsāmaññena, <hi rend="bold">‘‘buddharatanampi duvidha’’</hi>nti vuttaṃ| <hi rend="bold">buddharatanasamaṃ ratanaṃ nāma natthi,</hi> yasmā pana imasmiṃ loke parasmiṃ vā pana buddhena sadiso na vijjatīti| paṭhamabodhiyaṃyeva pavattatīti katvā vuttaṃ <hi rend="bold">‘‘ghosopī’’</hi>tiādi|</p>

<p rend="bodytext"><hi rend="bold">rājā</hi> <pb ed="V" n="2.0177"/> <hi rend="bold">tuṭṭho cintesi,</hi> ‘‘tattha avijjamānaṃyeva pesetuṃ laddha’’nti| <hi rend="bold">tasmā</hi>ti yasmā paripuṇṇaṃ ekadivasampi tasmiṃ padese buddhānaṃ āvāsapariggaho <pb ed="M" n="2.0394"/> natthi, tasmā| <hi rend="bold">pubbadisāmukha</hi>nti pubbadisābhimukhaṃ sīhapañjaraṃ| tenassa suvibhūtālokataṃ dasseti|</p>

<p rend="bodytext">evaṃ anaññasādhāraṇassa bhagavato īdiso samudāgamoti dassetuṃ, <hi rend="bold">‘‘evaṃ dasa pāramiyo pūretvā’’</hi>tiādi vuttaṃ| evaṃ sampannasamudāgamassa tadanurūpā ayaṃ phalasampadāti dassetuṃ, <hi rend="bold">‘‘tusitabhavanato’’</hi>tiādi vuttaṃ|</p>

<p rend="bodytext">ariyadhammo nāma ariyamaggappadhāno, ariyamaggo ca sattatiṃsabodhipakkhiyasaṅgaho, te ca uddesamatteneva gahitāti āha – <hi rend="bold">‘‘sattatiṃsabodhipakkhiye ekadesena likhitvā’’</hi>ti| cūḷasīlādīni <hi rend="bold">brahmajāle</hi> (dī. ni. 1.8-9) āgatanayena veditabbāni| <hi rend="bold">chadvārasaṃvaraṃ satisampajañña</hi>nti manacchaṭṭhānaṃ dvārānaṃ saṃvaraṇavasena sattaṭṭhānikaṃ satisampajaññaṃ| dvādasappabhedaṃ cīvarādi<hi rend="bold">catuppaccayasantosaṃ</hi>| araññarukkhamūlādīnañca vibhaṅgaṃ bhāvanānukūlaṃ <hi rend="bold">senāsanaṃ</hi>| ‘‘abhijjhaṃ loke pahāyā’’tiādinā vuttaṃ <hi rend="bold">nīvaraṇappahānaṃ| parikamma</hi>nti kasiṇādiparikammaṃ| pāḷiyaṃ āgatanayena <hi rend="bold">aṭṭhatiṃsa kammaṭṭhānāni</hi>| visuddhipaṭipāṭiyā <hi rend="bold">yāva āsavakkhayā</hi> imaṃ paṭipattiṃ <hi rend="bold">ekadesena likhi| soḷasavidha</hi>nti soḷasavidhabhāvanāya payogaṃ|</p>

<p rend="bodytext"><hi rend="bold">kilañjamaye</hi>ti nānāvidhabhittivibhatte saṇhasukhumaratanaparisibbite kilañjamayasamugge| <hi rend="bold">bahi vatthena veṭhetvā</hi>ti paṭhamaṃ sukhumakambalena veṭhetvā paṭipāṭiyā tettiṃsāya samuggesu pakkhipitvā tato bahi sukhumavatthena veṭhetvā chādetvā| tiṇagacchapahānasammajjanādinā <hi rend="bold">sodhitamattakameva hotu,</hi> kadalipuṇṇaghaṭaṭhapanadhajapaṭākussāpanādialaṅkaraṇena mā niṭṭhāpethāti attho| <hi rend="bold">rājānubhāvena paṭiyādethā</hi>ti mama rājānurūpaṃ sajjetha, alaṅkarothāti attho| <hi rend="bold">antarabhogikāna</hi>nti anuyuttarājamahāmattānaṃ| <hi rend="bold">javanadūte</hi>ti khippaṃ gacchantakadūtapurise| tāḷehi saha avacarantīti <hi rend="bold">tāḷāvacarā</hi>|</p>

<p rend="bodytext">raññā paṇṇākāraṃ uddissa katapūjāsakkārassa amaccato sutattā <hi rend="bold">paṇṇākāraṃ uccaṭṭhāne ṭhapetvā sayaṃ nīcāsane nisinno| nāyaṃ aññassa ratanassa bhavissatī</hi>ti ayaṃ parihāro aññassa maṇimuttādibhedassa ratanassa na bhavissati maṇimuttādīhi abhisaṅkhatattā| <hi rend="bold">balavasomanassaṃ</hi> <pb ed="M" n="2.0395"/> <hi rend="bold">uppajji</hi> ciratanakālaṃ buddhasāsane bhāvitabhāvanatāya vāsitavāsanatāya ghaṭe dīpo viya abbhantare eva samujjalamānaparipakkatihetukabhāvato|</p>

<p rend="bodytext"><hi rend="bold">dhāremī</hi>ti <pb ed="V" n="2.0178"/> icchāmi, gaṇhāmīti attho| <hi rend="bold">dvejjhavacana</hi>nti dveḷhakabhāvo| <hi rend="bold">antaraṃ karotī</hi>ti dvinnaṃ pādānaṃ antaraṃ taṃ lekhaṃ karoti, ekena pādena atikkamīti attho| <hi rend="bold">tassā gatamaggenā</hi>ti tāya deviyā vivaṭṭamānāya nāsitāya gatamaggena| <hi rend="bold">taṃ pana lekha</hi>nti pukkusātinā katalekhaṃ| paṇṇacchattakanti tālapattamuṭṭhiṃ|</p>

<p rend="bodytext"><hi rend="bold">satthugāravenā</hi>ti satthari uppannapasādapemabahumānasambhavena| tadā satthāraṃyeva manasi katvā tanninnabhāvena gacchanto, ‘‘pucchissāmī’’tipi cittaṃ na uppādesi, ‘‘ettha nu kho satthā vasatī’’ti parivitakkasseva abhāvato; rājagahaṃ pana patvā rañño pesitasāsanavasena tattha ca vihārassa bahubhāvato <hi rend="bold">satthā kahaṃ vasatīti pucchi</hi>| satthu ekakasseva nikkhamanaṃ pañcacattālīsa yojanāni padasā gamanañca dhammapūjāvasena katanti daṭṭhabbaṃ| dhammapūjāya ca buddhānaṃ āciṇṇabhāvo heṭṭhā vitthāritoyeva| buddhasobhaṃ pana paṭicchādetvā aññātakavesena tattha gamanaṃ tassa kulaputtassa vissatthavasena maggadarathapaṭipassambhanatthaṃ| appaṭipassaddhamaggadaratho hi dhammadesanāya bhājanaṃ na hotīti| tathāhi vakkhati, ‘‘nanu ca bhagavā’’tiādi|</p>

<p rend="bodytext"><hi rend="bold">uruddha</hi>nti visālanti keci| <hi rend="bold">atirekatiyojanasata</hi>ntiādinā anvayato byatirekato ca maccheravinayane sabrahmacārīnaṃ ovādadānaṃ| <hi rend="bold">accantasukhumālo</hi>tiādinā satthu dhammagāravena saddhiṃ kulaputtassapi dhammagāravaṃ saṃsandati sametīti dasseti| tena bhagavato katassa paccuggamanassa ṭhānagatabhāvaṃ vibhāvento aññesampi bhabbarūpānaṃ kulaputtānaṃ yathārahaṃ saṅgaho kātabboti dasseti|</p>

<p rend="bodytext"><hi rend="bold">brahmalokappamāṇa</hi>nti uccabhāvena| <hi rend="bold">ānubhāvenā</hi>ti iddhānubhāvena yathā so sotapathaṃ na upagacchati, evaṃ vūpasametuṃ sakkoti| <hi rend="bold">avibbhanta</hi>nti vibbhamarahitaṃ nilloluppaṃ| <hi rend="bold">‘‘bhāvanapuṃsakaṃ paneta’’</hi>nti vatvā tassa vivaraṇatthaṃ, ‘‘pāsādikena iriyāpathenā’’ti vuttaṃ| itthambhūtalakkhaṇe etaṃ karaṇavacanaṃ daṭṭhabbaṃ| tenāha <hi rend="bold">‘‘yathā iriyato’’</hi>tiādi| <hi rend="bold">amanāpo</hi> <pb ed="M" n="2.0396"/> <hi rend="bold">hoti</hi> passantānaṃ| sīhaseyyāya nipannassapi hi ekacce sarīrāvayavā adhokhittavikkhittā viya dissanti| kaṭiyaṃ dvinnaṃ ūrusandhīnaṃ dvinnañca jāṇusandhīnaṃ vasena <hi rend="bold">catusandhikapallaṅkaṃ| na patiṭṭhātī</hi>ti nappavattati, ‘‘kaṃsi tva’’ntiādinā apucchite kathāpavatti eva na hoti| <hi rend="bold">appatiṭṭhitāya kathāya na sañjāyatī</hi>ti tathā pana pucchāvasena kathāya appavattitāya upari dhammakathā na sañjāyati na uppajjati| <hi rend="bold">itī</hi>ti tasmā| <hi rend="bold">kathāpatiṭṭhāpanatthaṃ</hi> kathāpavattanatthaṃ kathāsamuṭṭhāpanatthaṃ vā pucchi|</p>

<p rend="bodytext"><hi rend="bold">sabhāvameva</hi> <pb ed="V" n="2.0179"/> <hi rend="bold">kathetī</hi>ti attano bhagavato adiṭṭhapubbattā ‘‘adiṭṭhapubbakaṃ kathamahaṃ jāneyya’’nti sabhāvameva kevalaṃ attano ajjhāsayameva katheti; na pana sadevakassa lokassa supākaṭaṃ sabhāvasiddhaṃ buddharūpakāyasabhāvaṃ| atha vā <hi rend="bold">sabhāvameva kathetī</hi>ti ‘‘idameva’’nti jānantopi tadā bhagavato ruciyā tathāpavattamānaṃ rūpakāyasabhāvameva katheti appavikkhambhanti adhippāyo| tenāha – <hi rend="bold">‘‘tathā hi na’’</hi>ntiādi, vipassanālakkhaṇameva paṭipadanti adhippāyo|</p>

<p rend="bodytext" n="343"><hi rend="paranum">343</hi><hi rend="dot">.</hi> <hi rend="bold">‘‘pubbabhāgapaṭipadaṃ akathetvā’’</hi>ti vatvā pubbabhāgapaṭipadāya akathane kāraṇaṃ pubbabhāgapaṭipadañca sarūpato dassetuṃ, <hi rend="bold">‘‘yassa hī’’</hi>tiādi vuttaṃ| aparisuddhāyapi pubbabhāgapaṭipadāya vipassanā tathā na kiccakārī, pageva avijjamānāyāti, <hi rend="bold">‘‘yassa hi…pe.… aparisuddhā hoti’’</hi>cceva vuttaṃ| pubbabhāgapaṭipadā ca nāma saṅkhepato pannarasa caraṇadhammāti āha – <hi rend="bold">‘‘sīlasaṃvaraṃ…pe.… imaṃ pubbabhāgapaṭipadaṃ ācikkhatī’’</hi>ti| <hi rend="bold">yānakiccaṃ sādheti</hi> maggagamanena akilantabhāvasādhanattā| cirakālaṃ paribhāvitāya paripakkagatāya hetusampadāya upaṭṭhāpitaṃ <hi rend="bold">sāmaṇerasīlampi paripuṇṇaṃ</hi> akhaṇḍādibhāvappattiyā, yaṃ pubbahetuttā ‘‘sīla’’nti vuccati|</p>

<p rend="bodytext"><hi rend="bold">dhātuyo paramatthato vijjamānā,</hi> paññattimattho <hi rend="bold">puriso avijjamāno</hi>| atha kasmā bhagavā arahattassa padaṭṭhānabhūtaṃ vipassanaṃ kathento ‘‘chadhāturo’’ti avijjamānappadhānaṃ desanaṃ ārabhīti āha – <hi rend="bold">‘‘bhagavā hī’’</hi>tiādi| <hi rend="bold">katthaci</hi> ‘‘tevijjo chaḷabhiñño’’tiādīsu <hi rend="bold">vijjamānena avijjamānaṃ dasseti| katthaci</hi> – ‘‘itthirūpaṃ, bhikkhave, purisassa cittaṃ pariyādāya tiṭṭhatī’’tiādīsu (a. ni. 1.1) <hi rend="bold">avijjamānena vijjamānaṃ dasseti| katthaci</hi> ‘‘cakkhuviññāṇaṃ <pb ed="M" n="2.0397"/> sotaviññāṇa’’ntiādīsu (vibha. 121) <hi rend="bold">vijjamānena vijjamānaṃ dasseti| katthaci</hi> – ‘‘khattiyakumāro brāhmaṇakaññāya saddhiṃ saṃvāsaṃ kappetī’’tiādīsu (dī. ni. 1.275) <hi rend="bold">avijjamānena avijjamānaṃ dasseti</hi>| idha pana vijjamānena avijjamānaṃ dasseti| ‘‘chadhāturo’’ti hi samāsattho avijjamāno puggalavisayattā, tassa padassa avayavattho pana appadhānattho vijjamāno, so saddakkamena appadhānopi atthakkamena padhānoti āha – <hi rend="bold">‘‘vijjamānena avijjamānaṃ dassento’’</hi>ti| puggalādhiṭṭhānāyettha desanāya kāraṇaṃ dassetuṃ, <hi rend="bold">‘‘sace hī’’</hi>tiādi vuttaṃ| <hi rend="bold">upaṭṭhāpeyyā</hi>ti – ‘‘dhātuyo’’icceva kulaputtassa cittaṃ niveseyya tathā sañjāneyya, evaṃ dhammaṃ deseyyāti attho| <hi rend="bold">sandehaṃ kareyyā</hi>ti asati purise ko karoti? ko paṭisaṃvedeti, dhātuyo evāti kiṃ nu kho idaṃ, kathaṃ nu kho idanti saṃsayaṃ uppādeyya? <hi rend="bold">sammohaṃ āpajjeyyā</hi>ti caturaṅgasamannāgate andhakāre vattamānaṃ viya desiyamāne atthe sammohaṃ āpajjeyya<pb ed="V" n="2.0180"/>| tathābhūto ca desanāya abhājanabhūtattā <hi rend="bold">desanaṃ sampaṭicchituṃ na sakkuṇeyya| evamāhā</hi>ti evaṃ ‘‘chadhāturo’’ti āha|</p>

<p rend="bodytext"><hi rend="bold">yaṃ tvaṃ purisoti sañjānāsī</hi>ti yaṃ rūpārūpadhammasamūhaṃ pabandhavasena pavattamānaṃ adhiṭṭhānavisesavisiṭṭhaṃ – ‘‘puriso satto itthī’’tiādinā tvaṃ sañjānāsi, <hi rend="bold">so chadhāturo</hi>| santesupi chadhātuvinimuttesu dhātvantaresu sukhāvaggahaṇatthaṃ tathā vuttaṃ taggahaṇeneva ca tesaṃ gahetabbato, svāyamattho heṭṭhā dassito eva| <hi rend="bold">sesapadesū</hi>ti ‘‘chaphassāyatano’’tiādipadesupi| cattāri adhiṭṭhānāni catasso patiṭṭhā etassāti <hi rend="bold">caturādhiṭṭhāno,</hi> adhitiṭṭhati patiṭṭhahati etenāti <hi rend="bold">adhiṭṭhānaṃ,</hi> yesu patiṭṭhāya uttamatthaṃ arahattaṃ adhigacchati, tesaṃ paññādīnaṃ etaṃ adhivacanaṃ| tenāha <hi rend="bold">‘‘svāyaṃ bhikkhū’’</hi>tiādi| <hi rend="bold">etto</hi>ti vaṭṭato| <hi rend="bold">vivaṭṭitvā</hi>ti vinivaṭṭitvā apasakkitvā| <hi rend="bold">etto</hi>ti vā etehi chadhātuādīhi| ettha hi niviṭṭhassa āyattassa uttamāya siddhiyā asambhavoti| <hi rend="bold">patiṭṭhita</hi>nti ariyamaggādhigamavasena suppatiṭṭhitaṃ| evañhi sabbaso paṭipakkhasamucchindanena tattha patiṭṭhito hoti| <hi rend="bold">maññassavā nappavattantī</hi>ti chahipi dvārehi pavattamānasotāya maggena visositāya sabbaso vigatāya sabbaso vicchedappattiyā na sandanti| tenāha <hi rend="bold">‘‘nappavattantī’’</hi>ti| yasmā māne <pb ed="M" n="2.0398"/> sabbaso samucchinne asamucchinno anupasanto kileso nāma natthi, tasmā āha – <hi rend="bold">‘‘muni santoti vuccatī’’</hi>ti rāgaggiādīnaṃ nibbānena <hi rend="bold">nibbuto</hi>|</p>

<p rend="bodytext"><hi rend="bold">paññaṃ nappamajjeyyā</hi>ti, ‘‘divasaṃ caṅkamena nisajjāya āvaraṇīyehi dhammehi cittaṃ parisodhetī’’tiādinayappavattāya (ma. ni. 1.423; 2.24; 3.75; saṃ. ni. 4.120; a. ni. 3.15; vibha. 519; mahāni. 161) appamādappaṭipattiyā samādhivipassanāpaññaṃ nappamajjeyya| etena pubbabhāgiyaṃ samathavipassanābhāvanamāha| <hi rend="bold">saccamanurakkheyyā</hi>ti saccānurakkhanāpadesena sīlavisodhanamāha; sacce ṭhito samādinnasīlaṃ avikopetvā paripūrento samādhisaṃvattaniyataṃ karoti| tenāha <hi rend="bold">‘‘vacīsaccaṃ rakkheyyā’’</hi>ti| <hi rend="bold">kilesapariccāgaṃ brūheyyā</hi>ti tadaṅgādivasena kilesānaṃ pariccajanavidhiṃ vaḍḍheyya| <hi rend="bold">kilesavūpasamanaṃ sikkheyyā</hi>ti yathā te kilesā tadaṅgādivasena pariccattā yathāsamudācārappavattiyā santāne pariḷāhaṃ na janenti; evaṃ kilesānaṃ vūpasamanavidhiṃ sikkheyya <hi rend="bold">paññādhiṭṭhānādīna</hi>nti lokuttarānaṃ paññādhiṭṭhānādīnaṃ| <hi rend="bold">adhigamatthāyā</hi>ti paṭilābhatthāya|</p>

<p rend="bodytext" n="347"><hi rend="paranum">347</hi><hi rend="dot">.</hi> <hi rend="bold">pubbe</hi> <pb ed="V" n="2.0181"/> <hi rend="bold">vuttāna</hi>nti, ‘‘caturādhiṭṭhāno, yattha ṭhitaṃ maññassavā nappavattantī’’ti (ma. ni. 3.343) evaṃ pubbe vuttānaṃ|</p>

<p rend="bodytext" n="348"><hi rend="paranum">348</hi><hi rend="dot">.</hi> <hi rend="bold">vattabbaṃ bhaveyyā</hi>ti niddesavasena vattabbaṃ bhaveyya| <hi rend="bold">ādīhī</hi>ti evamādīhi| <hi rend="bold">kiccaṃ natthi</hi> kiccābhāvato| <hi rend="bold">uppaṭipāṭidhātuka</hi>nti ayathānupubbikaṃ| <hi rend="bold">yathādhammavasenevā</hi>ti desetabbadhammānaṃ yathāsabhāveneva| <hi rend="bold">sappāyaṃ dhutaṅga</hi>nti attano kilesaniggaṇhanayoggaṃ dhutaṅgaṃ| <hi rend="bold">cittarucita</hi>nti attano cittapakatiyā ācariyehi virocetabbaṃ, cariyānukūlanti attho| <hi rend="bold">hatthipadopamasuttādīsū</hi>ti <hi rend="bold">ādi</hi>-saddena visuddhimaggadhātuvibhaṅgādiṃ saṅgaṇhāti|</p>

<p rend="bodytext" n="354"><hi rend="paranum">354</hi><hi rend="dot">.</hi> <hi rend="bold">ayampetthā</hi>ti <hi rend="bold">pi</hi>-saddo sampiṇḍanattho| tena ‘‘athāparaṃ upekkhāyeva avasissatī’’ti uparidesanaṃ sampiṇḍeti| sopi hi pāṭiyekko anusandhīti| nanu cāyaṃ yathāuddiṭṭhāya viññāṇadhātuyā niddesopi <pb ed="M" n="2.0399"/> bhavissatīti yathānusandhinayo vijjatīti? na, viññāṇadhātuniddesanayena desanāya appavattattā tenāha <hi rend="bold">‘‘heṭṭhato’’</hi>tiādi| <hi rend="bold">yaṃ vā panā</hi>tiādinā pana desanāya sānusandhitaṃ vibhāveti| na hi buddhā bhagavanto ananusandhikaṃ desanaṃ desenti| <hi rend="bold">āgamanīyavipassanāvasenā</hi>ti yassā pubbe pavattattā āgamanīyaṭṭhāne ṭhitā vipassanā, tassā vasena| <hi rend="bold">kammakārakaviññāṇa</hi>nti ‘‘netaṃ mama nesohamasmi, na meso attā’’ti evaṃ vipassanākiccakārakaṃ vipassanāsahitaṃ viññāṇaṃ| <hi rend="bold">viññāṇadhātuvasenā</hi>ti yathāuddiṭṭhāya viññāṇadhātuyā bhājanavasena| <hi rend="bold">satthu kathanatthāyā</hi>ti satthārā uddesameva katvā ṭhapitattā niddesavasena kathanatthāya| akathitabhāvo eva hissa avasiṭṭhatā kathanatthāya paṭivijjhanatthāya ca| paṭipakkhavigamena tassa cittassa parisuddhatāti āha <hi rend="bold">‘‘nirupakkilesa’’</hi>nti| upakkilesānaṃ pana pahīnabhāvato <hi rend="bold">pariyodātaṃ</hi>| samudayavasena <hi rend="bold">udayadassanatthañceva</hi> paccayanirodhavasena <hi rend="bold">atthaṅgamadassanatthañca</hi>| kāraṇabhāvena sukhāya vedanāya hitanti <hi rend="bold">sukhavedaniyaṃ</hi>| tenāha <hi rend="bold">‘‘sukhavedanāya paccayabhūta’’</hi>nti|</p>

<p rend="bodytext" n="360"><hi rend="paranum">360</hi><hi rend="dot">.</hi> <hi rend="bold">rūpakammaṭṭhāna</hi>mpi catudhātuvavatthānavasena, <hi rend="bold">arūpakammaṭṭhānampi</hi> sukhadukkhavedanāmukhena <hi rend="bold">paguṇaṃ jātaṃ</hi>|</p>

<p rend="bodytext"><hi rend="bold">satthu kathanatthaṃyeva avasissatī</hi>ti, ‘‘kulaputtassa paṭivijjhanattha’’nti vuttamevatthaṃ nisedheti, tasmā vuttamevatthaṃ samatthetuṃ, <hi rend="bold">‘‘imasmiṃ hī’’</hi>tiādi vuttaṃ| <hi rend="bold">kulaputtassa rūpāvacarajjhāne</hi>ti kulaputtena adhigatarūpāvacarajjhāne| tenāha – <hi rend="bold">‘‘bhikkhu paguṇaṃ tava idaṃ rūpāvacaracatutthajjhāna’’</hi>nti| yaṃ kiñci suvaṇṇatāpanayogyaṃ <pb ed="V" n="2.0182"/> aṅgārabhājanaṃ idha ‘‘ukkā’’ti adhippetanti āha <hi rend="bold">‘‘aṅgārakapalla’’</hi>nti| <hi rend="bold">sajjeyyā</hi>ti yathā tattha pakkhittasuvaṇṇañca tappati, evaṃ paṭiyādiyeyya| <hi rend="bold">nīhaṭadosa</hi>nti vigatībhūtakāḷakaṃ| <hi rend="bold">apanītakasāva</hi>nti apagatasukhumakāḷakaṃ|</p>

<p rend="bodytext">ariyamagge patiṭṭhāpetukāmena nāma sabbasmimpi lokiyadhamme virajjanatthāya dhammo kathetabboti adhippāyena, <hi rend="bold">‘‘kasmā panā’’</hi>tiādinā codanā katā| vineyyadamanakusalena bhagavatā veneyyajjhāsayavasena tāva catutthajjhānupekkhāya vaṇṇo kathitoti tassa parihāraṃ vadanto, <hi rend="bold">‘‘kulaputtassā’’</hi>tiādimāha|</p>

<p rend="bodytext" n="361"><hi rend="paranum">361</hi><hi rend="dot">.</hi> <hi rend="bold">tadanudhamma</hi>nti <pb ed="M" n="2.0400"/> tassa arūpāvacarassa kusalassa anurūpadhammaṃ, yāya paṭipadāya tassa adhigamo hoti, tassa pubbabhāgapaṭipadanti attho| tenāha <hi rend="bold">‘‘rūpāvacarajjhāna’’</hi>nti| <hi rend="bold">taggahaṇā</hi>ti tassa gahaṇena tassā paṭipattiyā paṭipajjamānena| <hi rend="bold">ito uttari</hi>nti ‘‘viññāṇañcāyatana’’ntiādīsu|</p>

<p rend="bodytext" n="362"><hi rend="paranum">362</hi><hi rend="dot">.</hi> <hi rend="bold">tassevā</hi>ti arūpāvacarajjhānassa| etaṃ pana savipākaṃ arūpāvacarajjhānaṃ samecca sambhuyya paccayehi katattā <hi rend="bold">saṅkhataṃ| pakappita</hi>nti paccayavasena savihitaṃ| <hi rend="bold">āyūhita</hi>nti sampiṇḍitaṃ| <hi rend="bold">karontena karīyatī</hi>ti paṭipajjanakena paṭipajjīyati saṅkharīyati| nibbānaṃ viya na niccaṃ na sassataṃ| atha kho khaṇe khaṇe bhijjanasabhāvatāya <hi rend="bold">tāvakālikaṃ</hi>| tato eva cavanādisabhāvanti sabbametaṃ rūpāvacaradhammesu ādīnavavibhāvanaṃ| <hi rend="bold">dukkhe patiṭṭhita</hi>nti saṅkhāradukkhe patiṭṭhitaṃ| <hi rend="bold">atāṇa</hi>nti cavanasabhāvāditāya tāṇarahitaṃ| <hi rend="bold">aleṇa</hi>nti tato arakkhattā līyanaṭṭhānarahitaṃ| <hi rend="bold">asaraṇa</hi>nti appaṭisaraṇaṃ| <hi rend="bold">asaraṇībhūta</hi>nti sabbakālampi appaṭisaraṇaṃ|</p>

<p rend="bodytext">samattapattavise khandhādīsu gahite duttikicchā siyāti, <hi rend="bold">‘‘khandhaṃ vā sīsaṃ vā gahetuṃ adatvā’’</hi>ti vuttaṃ| <hi rend="bold">evamevā</hi>ti etthāyaṃ upamāsaṃsandanā – cheko bhisakko viya sammāsambuddho| visavikāro viya kilesadukkhānubandho, bhisakkassa visaṃ ṭhānato cāvetvā upari āropanaṃ viya bhagavato desanānubhāvena kulaputtassa kāmabhave nikantiṃ pariyādāya arūpajjhāne bhavanaṃ| bhisakkassa visaṃ otāretvā pathaviyaṃ pātanaṃ viya kulaputtassa orambhāgiyakilesadukkhāpanayanaṃ|</p>

<p rend="bodytext"><hi rend="bold">asampattassā</hi>ti arūpāvacarajjhānaṃ anadhigatassa| <hi rend="bold">appaṭiladdhassevā</hi>ti tassa vevacanaṃ| <hi rend="bold">sabbameta</hi>nti <pb ed="V" n="2.0183"/> ‘‘aniccaṃ adhuva’’ntiādinā vitthārato vuttaṃ sabbametaṃ <hi rend="bold">ādīnavaṃ| ekapadeneva ‘‘saṅkhatameta’’nti kathesi</hi> saṅkhatapadeneva tassa atthassa anavasesato pariyādinnattā|</p>

<p rend="bodytext"><hi rend="bold">nāyūhatī</hi>ti bhavakāraṇacetanāvasena byāpāraṃ na samūheti na sampiṇḍeti| tenāha – <hi rend="bold">‘‘na rāsiṃ karotī’’</hi>ti| abhisaṅkharaṇaṃ nāma cetanābyāpāroti āha – <hi rend="bold">‘‘na abhisañcetayatī’’</hi>ti| taṃ pana phaluppādanasamatthatāya phalena kappananti āha <hi rend="bold">‘‘na kappetī’’</hi>ti| sace abhisaṅkhāracetanā uḷārā, phalamahattasaṅkhātāya vuḍḍhiyā hoti, anuḷārā ca avuḍḍhiyāti āha – <hi rend="bold">‘‘vuḍḍhiyā vā parihāniyā vā’’</hi>ti| <hi rend="bold">buddhavisaye ṭhatvā</hi>ti bhagavā <pb ed="M" n="2.0401"/> attano buddhasubuddhatāya sīhasamānavuttitāya ca desanaṃ ukkaṃsato sāvakehi pattabbaṃ visesaṃ anavasesento tathā vadati, na sāvakavisayaṃ atikkamitvā attano buddhavisayameva desento| tenāha – <hi rend="bold">‘‘arahattanikūṭaṃ gaṇhī’’</hi>ti| yadi kulaputto attano…pe.… paṭivijjhi, atha kasmā bhagavā desanāya arahattanikūṭaṃ gaṇhīti āha <hi rend="bold">‘‘yathā nāmā’’</hi>tiādi|</p>

<p rend="bodytext"><hi rend="bold">ito pubbe</hi>ti ito anāgāmiphalādhigamato uttari upari| <hi rend="bold">assā</hi>ti kulaputtassa| <hi rend="bold">kathentassa</hi> bhagavato dhamme <hi rend="bold">neva kaṅkhā na vimati</hi> paṭhamamaggeneva kaṅkhāya samucchinnattā| <hi rend="bold">ekaccesu ṭhānesū</hi>ti tathā vineyyaṭhānesu| tathā hi ayampi kulaputto anāgāmiphalaṃ patvā bhagavantaṃ sañjāni| tena vuttaṃ <hi rend="bold">‘‘yato anenā’’</hi>tiādi|</p>

<p rend="bodytext" n="363"><hi rend="paranum">363</hi><hi rend="dot">.</hi> <hi rend="bold">anajjhositā</hi>ti anajjhosanīyāti ayamatthoti āha – <hi rend="bold">‘‘gilitvā pariniṭṭhāpetvā gahetuṃ na yuttā’’</hi>ti|</p>

<p rend="bodytext" n="364"><hi rend="paranum">364</hi><hi rend="dot">.</hi> rāgova anusayo <hi rend="bold">rāgānusayo,</hi> so ca paccayasamavāye uppajjanārahoti vattabbataṃ labhatīti vuttaṃ – <hi rend="bold">‘‘sukhavedanaṃ ārabbha rāgānusayo uppajjeyyā’’</hi>ti| na pana tassa uppādanaṃ atthi khaṇattayasamāyogāsambhavato| esa nayo sesesupi| <hi rend="bold">itara</hi>nti adukkhamasukhavedanaṃ| <hi rend="bold">visaṃyutto</hi>ti kenaci saññojanena asaṃyuttatāya eva niyatavippayutto| kāyassa koṭi paramo anto etassāti <hi rend="bold">kāyakoṭikaṃ| dutiyapade</hi>ti ‘‘jīvitapariyantika’’nti imasmiṃ pade| <hi rend="bold">visevanassā</hi>ti upādānassa| <hi rend="bold">sītībhavissantī</hi>ti padassa ‘‘nirujjhissantī’’ti attho vutto, kathaṃ pana vedayitānaṃ dvādasasu āyatanesu nirujjhanaṃ sītibhāvappattīti codanaṃ sandhāyāha – <hi rend="bold">‘‘kilesā hī’’</hi>tiādi| <hi rend="bold">samudayapañhenā</hi>ti mahāsatipaṭṭhāne (dī. ni. 2.400; ma. ni. 1.133) samudayasaccanirodhapañhena| nanu sabbaso kilesapariḷāhavigame sītibhāvo <pb ed="V" n="2.0184"/> nāma vedanānirodhamattena adhippeto; tena idha vedayitāni vuttāni, na kilesāti vedayitānaṃ accantanirodhasaṅkhāto sītibhāvopi kilesasamucchedenevāti āha <hi rend="bold">‘‘vedayitānipī’’</hi>tiādi|</p>

<p rend="bodytext" n="365"><hi rend="paranum">365</hi><hi rend="dot">.</hi> <hi rend="bold">idaṃ</hi> <pb ed="M" n="2.0402"/> <hi rend="bold">opammasaṃsandana</hi>nti ettha saññojanā dīpasikhā viya, adhiṭṭhānakapallikā viya vedanāya nissayabhūtā cattāro khandhā, telaṃ viya kilesā, vaṭṭi viya kammavaṭṭaṃ, upaharaṇakapuriso viya vaṭṭagāmī puthujjano, tassa sīsacchedakapuriso viya arahattamaggo santānassa samucchedakaraṇato, anāhārāya dīpasikhāya nibbāyanaṃ viya kammakilesānaṃ anantarapaccayato anāhārāya vedanāya anupādisesavasena nibbāyanaṃ|</p>

<p rend="bodytext"><hi rend="bold">ādimhi samādhivipassanāpaññāhī</hi>ti pubbabhāgapaṭipadābhūtā tayā paguṇasamādhito arahattassa padaṭṭhānabhūtavipassanāpaññāto ca| <hi rend="bold">uttaritarā</hi>ti visiṭṭhatarā| <hi rend="bold">evaṃ samannāgato</hi>ti ettha <hi rend="bold">evaṃ</hi>-saddo idaṃsaddatthavacanoti āha – <hi rend="bold">‘‘iminā uttamena arahattaphalapaññādhiṭṭhānenā’’</hi>ti| sabbaṃ vaṭṭadukkhaṃ khepetīti <hi rend="bold">sabbadukkhakkhayo,</hi> aggamaggo, taṃpariyāpannatāya tattha ñāṇanti āha – <hi rend="bold">‘‘sabbadukkhakkhaye ñāṇaṃ nāma arahattamagge ñāṇa’’</hi>nti| <hi rend="bold">arahattaphale ñāṇaṃ adhippetaṃ</hi> vuttanayena sabbadukkhakkhaye sante tannimittaṃ vā uppannañāṇanti katvā| <hi rend="bold">tassā</hi>ti, ‘‘evaṃ samannāgato bhikkhu iminā paramena paññādhiṭṭhānena samannāgato hotī’’ti vuttabhikkhuno|</p>

<p rend="bodytext" n="366"><hi rend="paranum">366</hi><hi rend="dot">.</hi> <hi rend="bold">hī</hi>ti yasmā| <hi rend="bold">vimuttī</hi>ti arahattaphalavimutti, tasmā sabbadukkhakkhaye ñāṇanti arahattaphalañāṇaṃ adhippetaṃ| <hi rend="bold">saccanti paramatthasaccaṃ nibbānaṃ,</hi> na maggasaccaṃ| kāmaṃ arahattaphalavimutti paṭipakkhehi akopanīyatāya akuppā, ‘‘sacce ṭhitā’’ti pana vacanato, <hi rend="bold">‘‘akuppārammaṇakaraṇena akuppāti vuttā’’</hi>ti āha| <hi rend="bold">vitatha</hi>nti naṭṭhaṃ, jarāya maraṇena ca vipariṇāmetabbatāya yādisaṃ uppādāvatthāya jātaṃ, tato aññādisanti attho| tathā hi taṃ jarāmaraṇehi parimusitabbarūpatāya ‘‘musā’’ti vuttaṃ| tenāha – <hi rend="bold">‘‘mosadhammanti nassanasabhāva’’</hi>nti| <hi rend="bold">taṃ avitatha</hi>nti taṃ vuttanayena avitathaṃ nāma, <hi rend="bold">taṃ sabhāvo</hi> sabbakālaṃ teneva labbhanato| <hi rend="bold">samathavipassanāvasena vacīsaccato</hi>ti samathavipassanāvasena yaṃ visuddhimattaṃ vacīsaccaṃ, tato| <hi rend="bold">dukkhasaccasamudayasaccehi</hi> tacchavipallāsabhūtasabhāvehi| iti nesaṃ yathāsakaṃ sabhāvena avitathabhāve amosadhammatāya tehipi avitathabhāvā paramatthasaccaṃ nibbānameva <hi rend="bold">uttaritaraṃ| tasmā</hi>ti nibbānasseva uttaritarabhāvato|</p>

<p rend="bodytext" n="367"><hi rend="paranum">367</hi><hi rend="dot">.</hi> upadhīyati <pb ed="V" n="2.0185"/><pb ed="M" n="2.0403"/> ettha dukkhanti <hi rend="bold">upadhī,</hi> khandhā kāmaguṇā ca| upadahanti dukkhanti <hi rend="bold">upadhī,</hi> kilesābhisaṅkhārā| <hi rend="bold">paripūrā gahitā parāmaṭṭhā</hi>ti pariyattabhāvena taṇhāya gahitā diṭṭhiyā parāmaṭṭhā| <hi rend="bold">samathavipassanāvasena kilesapariccāgato</hi>ti vikkhambhanavasena tadaṅgappahānavasena ca kilesānaṃ pariccajanato| <hi rend="bold">uttaritaro</hi> visiṭṭhatarassa pahānappakārassa abhāvato|</p>

<p rend="bodytext" n="368"><hi rend="paranum">368</hi><hi rend="dot">.</hi> <hi rend="bold">āghātakaraṇavasenā</hi>ti cetasikāghātassa uppajjanavasena| <hi rend="bold">byāpajjanavasenā</hi>ti cittassa vipattibhāvavasena| <hi rend="bold">sampadussanavasenā</hi>ti sabbaso dussanavasena| <hi rend="bold">tīhi</hi> padehi yadi arahattamaggena kilesānaṃ pariccāgo cāgādhiṭṭhānaṃ, arahattamaggeneva nesaṃ vūpasamo upasamādhiṭṭhānaṃ hotīti dasseti| ettha visesena pariccāgo sampajahanaṃ anuppattidhammatāpādanaṃ cāgo, tathā pana pariccāgena yo so nesaṃ tadā vūpasantatāya abhāvo, ayaṃ upasamoti ayametesaṃ viseso|</p>

<p rend="bodytext" n="369"><hi rend="paranum">369</hi><hi rend="dot">.</hi> <hi rend="bold">maññita</hi>nti maññanā, ‘‘etaṃ mamā’’tiādinā kappanāti attho| avijjāvibandhanataṇhāgāhādīnaṃ sādhāraṇabhāvato <hi rend="bold">ayamaha</hi>nti ettha <hi rend="bold">aha</hi>nti diṭṭhimaññanādassanaṃ, sā pana diṭṭhi mānamaññanāya attaniyagāhavasena hotīti sveva ‘‘aya’’nti iminā gahitoti āha – <hi rend="bold">‘‘ayamahanti ekaṃ taṇhāmaññitameva vaṭṭatī’’</hi>ti| <hi rend="bold">ābādhaṭṭhenā</hi>ti paṭipīḷanaṭṭhena| maññanāvasena hi sattānaṃ tathā hoti| <hi rend="bold">antodosaṭṭhenā</hi>ti abbhantaraduṭṭhabhāvena| maññanādūsitattā hi sattānaṃ attabhāvo dukkhatāmūlāyatto, kilesāsucipaggharaṇato uppādanirodhabhaṅgehi uddhamuddhaṃ pakkapabhinno hotīti phalūpacārena ‘‘maññitaṃ gaṇḍo’’ti vutto| <hi rend="bold">anupaviṭṭhaṭṭhenā</hi>ti anupavisitvā hadayamāhacca adhiṭṭhānena| maññitañhi pīḷājananato antotudanato duruddharaṇato sallaṃ| <hi rend="bold">khīṇāsavamuni</hi> sabbaso kilesānaṃ santattā, tato eva pariḷāhānaṃ parinibbutattā vūpasantattā <hi rend="bold">santo</hi> upasanto <hi rend="bold">nibbutoti vuccati| yattha ṭhita</hi>nti yasmiṃ asekkhabhūmiyaṃ ṭhitaṃ| yadi bhagavā attano desanāñāṇānurūpaṃ desanaṃ pavattāpeyya, mahāpathaviṃ pattharantassa viya, ākāsaṃ pasārentassa viya, anantāparimeyyalokadhātuyo paṭicca tesaṃ ṭhitākāraṃ <pb ed="M" n="2.0404"/> anuppūraṃ vicinantassa viya desanā pariyosānaṃ na gaccheyya| yasmā panassa vineyyajjhāsayānurūpameva desanā pavatti, na tato paraṃ aṇumattampi vaḍḍhati| tasmā vuttaṃ – <hi rend="bold">‘‘sabbāpi dhammadesanā saṃkhittāva, vitthāradesanā nāma natthī’’</hi>ti| nanu sattapakaraṇadesanā vitthārakathāti? na sāpi vitthārakathāti āha – <hi rend="bold">‘‘samantapaṭṭhānakathāpi saṃkhittāyevā’’</hi>ti| sannipatitadevaparisāya ajjhāsayānurūpameva hi tassāpi pavatti, na satthudesanāñāṇānurūpanti| <hi rend="bold">yathānusandhiṃ</hi> <pb ed="V" n="2.0186"/> <hi rend="bold">pāpesi</hi> yathāuddiṭṭhe anupubbena anavasesato vibhajanavasena desanāya niṭṭhāpitattā| <hi rend="bold">vipañcitaññū…pe.… kathesi</hi> nātisaṅkhepavitthāravasena desitattā|</p>

<p rend="bodytext" n="370"><hi rend="paranum">370</hi><hi rend="dot">.</hi> <hi rend="bold">aṭṭhannaṃ parikkhārāna</hi>nti nayidamanavasesapariyādānaṃ, lakkhaṇavacanaṃ panetaṃ, aññatarassāti vacanaseso| tathā hi, ‘‘mayhaṃ iddhimayaparikkhāralābhāya paccayo hotū’’ti patthanaṃ paṭṭhapetvā pattacīvaraṃ, pattaṃ, cīvarameva vā dinne carimabhave iddhimayaparikkhāro nibbattatīti vadanti| <hi rend="bold">adinnattā</hi>ti kecivādo, tenāha <hi rend="bold">‘‘kulaputto’’</hi>tiādi| <hi rend="bold">okāsābhāvato</hi>ti upasampadālakkhaṇassa asambhavato| tenāha – <hi rend="bold">‘‘kulaputtassa āyuparikkhīṇa’’</hi>nti| <hi rend="bold">udakatittha…pe.… āraddho</hi> paramappicchabhāvato|</p>

<p rend="bodytext"><hi rend="bold">vibbhantā</hi>ti bhantacittā| <hi rend="bold">siṅgena vijjhitvā ghātesi</hi> purimajātibaddhāghātatāyāti vadanti|</p>

<p rend="bodytext"><hi rend="bold">mānusaṃ yoga</hi>nti manussattabhāvaṃ| attabhāvo hi yujjati kammakilesehīti ‘‘yogo’’ti vuccati| <hi rend="bold">upaccagu</hi>nti upagacchiṃsu| <hi rend="bold">upako</hi>tiādi tesaṃ nāmāni|</p>

<p rend="bodytext"><hi rend="bold">gandhakaṭṭhehī</hi>ti candanāgarusaḷaladevadāruādīhi gandhadārūhi| sesaṃ suviññeyyameva|</p>

<p rend="centre">dhātuvibhaṅgasuttavaṇṇanāya līnatthappakāsanā samattā|</p>

</xml>