<xml src="s0203t-m139.xml">

<p rend="subhead"><readunit id="m139">9. araṇavibhaṅgasuttavaṇṇanā</readunit></p>

<p rend="bodytext" n="323"><hi rend="paranum">323</hi><hi rend="dot">.</hi> <hi rend="bold">gehassitavasenā</hi>ti <pb ed="V" n="2.0173"/> kilesanissitavasena anurodhavasena| <hi rend="bold">neva ukkhipeyyā</hi>ti na anuggaṇheyya| <hi rend="bold">na avakkhipeyyā</hi>ti gehassitavasena virodhavasena na niggaṇheyya| anurodhena vinā sampahaṃsanavasena yathābhūtaguṇakathanaṃ nevussādanā vajjābhāvato; tathā virodhena vinā vivecanavasena yathābhūtadosakathanaṃ na apasādanaṃ| <hi rend="bold">sabhāvamevā</hi>ti yathābhūtasabhāvameva kassaci puggalassa anādesakaraṇavasena <hi rend="bold">katheyya,</hi> seyyathāpi āyasmā subhūtitthero| <hi rend="bold">vinicchitasukha</hi>nti, ‘‘ajjhattaṃ anavajja’’ntiādinā visesato vinicchitasukhāya hoti| <hi rend="bold">parammukhā avaṇṇa</hi>nti svāyaṃ rahovādo pesuññūpasaṃhāravasena pavatto idhādhippetoti āha <hi rend="bold">‘‘pisuṇavācanti attho’’</hi>ti| khīṇātīti <hi rend="bold">khīṇo,</hi> yo bhāsati, yañca uddissa bhāsati, dvepi hiṃsati vibādhatīti attho, taṃ khīṇavādaṃ| svāyaṃ yasmā kilesehi ākiṇṇo saṃkiliṭṭho eva ca hoti, tasmā vuttaṃ – <hi rend="bold">‘‘ākiṇṇaṃ</hi> <pb ed="M" n="2.0391"/> <hi rend="bold">saṃkiliṭṭhaṃ vāca’’</hi>nti| tena avasiṭṭhaṃ tividhampi vacīduccaritamāha| <hi rend="bold">adhiṭṭhahitvā</hi>ti, ‘‘idameva sacca’’nti ajjhosāya| <hi rend="bold">ādāyā</hi>ti paggayha| <hi rend="bold">vohareyyā</hi>ti samudācareyya| <hi rend="bold">lokasamañña</hi>nti lokasaṅketaṃ|</p>

<p rend="bodytext" n="324"><hi rend="paranum">324</hi><hi rend="dot">.</hi> ārammaṇato sampayogato kāmehi paṭisaṃhitattā <hi rend="bold">kāmapaṭisandhi,</hi> kāmasukhaṃ| tenāha <hi rend="bold">‘‘kāmūpasaṃhitena sukhenā’’</hi>ti| <hi rend="bold">sadukkho</hi>ti vipākadukkhena saṃkilesadukkhena sadukkho| <hi rend="bold">tathā sapariḷāho</hi>ti vipākapariḷāhena ceva kilesapariḷāhena ca sapariḷāho|</p>

<p rend="bodytext" n="326"><hi rend="paranum">326</hi><hi rend="dot">.</hi> vaṭṭato nissarituṃ adatvā tattheva sīdāpanato micchāpaṭipadābhāvena satte saṃyojetīti saṃyojanaṃ, visesato bhavasaṃyojanaṃ taṇhāti āha <hi rend="bold">‘‘taṇhāyetaṃ nāma’’</hi>nti| na taṇhāyeva mānādayopi saṃyojanattaṃ sādhenti nāma sabbaso saṃyojanato suṭṭhu bandhanato| tena vuttaṃ – ‘‘avijjānīvaraṇānaṃ, bhikkhave, sattānaṃ taṇhāsaṃyojanāna’’nti (saṃ. ni. 2.125-126)|</p>

<p rend="bodytext"><hi rend="bold">imaṃ catukka</hi>nti, ‘‘ye kāmapaṭisandhisukhino somanassānuyogaṃ anuyuttā, ye attakilamathānuyogaṃ anuyuttā’’ti evamāgataṃ imaṃ catukkaṃ nissāya| ‘‘etadagge ṭhapito’’ti, vatvā taṃ nissāya ṭhapitabhāvaṃ vitthārato dassetuṃ, <hi rend="bold">‘‘bhagavato hī’’</hi>tiādi vuttaṃ| <hi rend="bold">ussādanāapasādanā</hi> <pb ed="V" n="2.0174"/> <hi rend="bold">paññāyanti</hi> tathāgatena vinetabbapuggalavasena dhammadesanāya pavattetabbato| <hi rend="bold">ayaṃ puggalo…pe.… ācārasampannoti vā natthi</hi> paresaṃ anuddesakavasena dhammadesanāya pavattanato|</p>

<p rend="bodytext" n="329"><hi rend="paranum">329</hi><hi rend="dot">.</hi> <hi rend="bold">parammukhā avaṇṇa</hi>nti nindiyassa dosassa nindanaṃ| na hi kadāci nindiyo pasaṃsiyo hoti, taṃ pana kālaṃ ñatvāva kathetabbanti āha, <hi rend="bold">‘‘yuttapattakālaṃ ñatvāvā’’</hi>ti| <hi rend="bold">khīṇavādepi eseva nayo</hi> tassa rahovādena samānayogakkhamattā|</p>

<p rend="bodytext" n="330"><hi rend="paranum">330</hi><hi rend="dot">.</hi> <hi rend="bold">ghātīyatī</hi>ti vadhīyati| <hi rend="bold">saddopi bhijjati</hi> nassati, bhedo hotīti attho| <hi rend="bold">gelaññappatto</hi>ti khedaṃ parissamaṃ patto| <hi rend="bold">apalibuddha</hi>nti dosehi ananupatitaṃ|</p>

<p rend="bodytext" n="331"><hi rend="paranum">331</hi><hi rend="dot">.</hi> <hi rend="bold">abhinivissa</hi> <pb ed="M" n="2.0392"/> <hi rend="bold">voharatī</hi>ti evametaṃ, na ito aññathāti taṃ janapadaniruttiṃ abhinivisitvā samudācarati| <hi rend="bold">atidhāvana</hi>nti samaññaṃ nāmetaṃ lokasaṅketasiddhā paññattīti paññattimatte aṭṭhatvā paramatthato thāmasā parāmassa voharaṇaṃ|</p>

<p rend="bodytext" n="332"><hi rend="paranum">332</hi><hi rend="dot">.</hi> <hi rend="bold">aparāmasanto</hi>ti anabhinivisanto samaññāmattatova <hi rend="bold">voharati</hi>|</p>

<p rend="bodytext" n="333"><hi rend="paranum">333</hi><hi rend="dot">.</hi> <hi rend="bold">mariyādabhājanīya</hi>nti yathāvuttasammāpaṭipadāya micchāpaṭipadāya ca aññamaññaṃ saṅkarabhāvavibhājanaṃ| raṇanti sattā etehi kandanti akandantāpi kandanakāraṇabhāvatoti raṇā; rāgadosamohā, dasapi vā kilesā, sabbepi vā ekantākusalā, tehi nānappakāradukkhanibbattakehi abhibhūtā sattā kandanti; saha raṇehīti <hi rend="bold">saraṇo</hi>| raṇasaddo vā rāgādireṇūsu niruḷho| tenāha <hi rend="bold">‘‘sarajo sakileso’’</hi>ti| pāḷiyaṃ pana ‘‘sadukkho eso dhammo’’tiādinā āgatattā kāmasukhānuyogādayopi ‘‘saraṇo’’ti vuttāti dukkhādīnaṃ raṇabhāvo tannibbattakasabhāvānaṃ akusalānaṃ saraṇatā ca veditabbā| <hi rend="bold">araṇo</hi>tiādīnaṃ padānaṃ vuttavipariyāyena attho veditabbo|</p>

<p rend="bodytext"><hi rend="bold">vatthuṃ sodhetī</hi>ti nirodhasamāpajjanena mahapphalabhāvakaraṇena dakkhiṇeyyavatthubhūtaṃ attānaṃ visodheti; nirodhasamāpattiyā vatthuvisodhanaṃ nirodhaṃ samāpajjitvā vuṭṭhitānaṃ paccekabuddhānaṃ mahākassapattherādīnaṃ dinnadakkhiṇāvisuddhiyā dīpetabbaṃ| tenāha <hi rend="bold">‘‘tathā hī’’</hi>tiādi| <hi rend="bold">tathevā</hi>ti iminā ‘‘piṇḍāya caranto’’tiādiṃ upasaṃharati| mettābhāvanāya mudubhūtacittabahumānapubbakaṃ dentīti<pb ed="V" n="2.0175"/>, ‘‘subhūtitthero dakkhiṇaṃ visodhetī’’ti vuttaṃ| tena dāyakatopi dakkhiṇāvisuddhiṃ dasseti| vatthusodhanaṃ pana paṭibhāgato| <hi rend="bold">evaṃ pana kātuṃ sakkā</hi>ti sāvakānampi kimevaṃ lahuvuṭṭhānādhiṭṭhānaṃ sāvakesu ciṇṇavasībhāvo sambhavatīti pucchati| itaro aggasāvakamahāsāvakesu kiṃ vattabbaṃ, pakatisāvakesupi vasippattesu labbhatīti te dassento, <hi rend="bold">‘‘āma sakkā’’</hi>tiādimāha| sesaṃ suviññeyyameva|</p>

<p rend="centre">araṇavibhaṅgasuttavaṇṇanāya līnatthappakāsanā samattā|</p>

</xml>