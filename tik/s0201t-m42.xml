<xml src="s0201t-m42.xml">

<p rend="subhead"><readunit id="m42">2. verañjakasuttavaṇṇanā</readunit></p>

<p rend="bodytext" n="444"><hi rend="paranum">444</hi><hi rend="dot">.</hi> <hi rend="bold">verañjavāsino</hi>ti <pb ed="V" n="2.0235"/> verañjagāmavāsino| keci pana ‘‘vividharaṭṭhavāsino verañjakā’’ti etamatthaṃ vadanti, tesaṃ matena ‘‘verajjakā’’ti pāḷiyā bhavitabbanti| <hi rend="bold">aniyamitakiccenā</hi>ti ‘‘iminā nāmā’’ti evaṃ na niyamitena kiccena| <hi rend="bold">ayaṃ viseso</hi>ti ayaṃ puggalādhiṭṭhānadhammādhiṭṭhānakato imesu dvīsu suttesu desanāya viseso, attho pana desanānayo ca majjhe bhinnasuvaṇṇaṃ viya avisiṭṭhoti dasseti| kasmā pana bhagavā katthaci puggalādhiṭṭhānadesanaṃ deseti, katthaci dhammādhiṭṭhānanti? desanāvilāsato veneyyajjhāsayato ca| desanāvilāsappattā hi buddhā bhagavanto, te yathāruci katthaci puggalādhiṭṭhānaṃ katvā, katthaci dhammādhiṭṭhānaṃ katvā dhammaṃ desenti| ye pana veneyyā sāsanakkamaṃ anotiṇṇā, tesaṃ puggalādhiṭṭhānadesanaṃ desenti| ye otiṇṇā, tesaṃ dhammādhiṭṭhānaṃ| sammutisaccavisayā puggalādhiṭṭhānā, itarā paramatthasaccavisayā| purimā karuṇānukūlā, itarā paññānukūlā| saddhānusārigottānaṃ vā purimā| te hi puggalappamāṇā, pacchimā dhammānusārīnaṃ| saddhācaritatāya vā lokādhipatīnaṃ vasena puggalādhiṭṭhānā, paññācaritatāya dhammādhipatīnaṃ vasena dhammādhiṭṭhānā| purimā ca neyyatthā, pacchimā nītatthā| iti bhagavā taṃ taṃ visesaṃ avekkhitvā tattha tattha duvidhaṃ desanaṃ desetīti veditabbaṃ|</p>

<p rend="centre">verañjakasuttavaṇṇanāya līnatthappakāsanā samattā|</p>

</xml>