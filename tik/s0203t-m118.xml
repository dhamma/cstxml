<xml src="s0203t-m118.xml">

<p rend="subhead"><readunit id="m118">8. ānāpānassatisuttavaṇṇanā</readunit></p>

<p rend="bodytext" n="144"><hi rend="paranum">144</hi><hi rend="dot">.</hi> <hi rend="bold">pubbenā</hi>ti <pb ed="V" n="2.0095"/><pb ed="M" n="2.0311"/> nissakke karaṇavacanaṃ| ‘‘aparaṃ visesa’’nti vuttattā visesavisayo ca pubbasaddoti āha – <hi rend="bold">‘‘sīlaparipūraṇādito pubbavisesato’’</hi>ti|</p>

<p rend="bodytext" n="145"><hi rend="paranum">145</hi><hi rend="dot">.</hi> <hi rend="bold">āraddho</hi> yathānusiṭṭhaṃ paṭipattiyā ārādhito| yadatthāya sāsane pabbajjā, visesāpatti ca, tadevettha appattanti adhippetaṃ, taṃ jhānavipassanānimittanti āha – <hi rend="bold">‘‘appattassa arahattassā’’</hi>ti| <hi rend="bold">komudī</hi>ti kumudavatī| tadā kira kumudāni supupphitāni honti| tenāha – <hi rend="bold">‘‘kumudānaṃ atthitāya komudī’’</hi>ti| kumudānaṃ samūho, kumudāni eva vā komudā, te ettha atthīti <hi rend="bold">komudī</hi>ti| <hi rend="bold">pavāraṇasaṅgaha</hi>nti mahāpavāraṇaṃ akatvā āgamanīyasaṅgahaṇaṃ|</p>

<p rend="bodytext"><hi rend="bold">āraddhavipassakassā</hi>ti ārabhitavipassanassa, vipassanaṃ vaḍḍhetvā ussukkāpetvā vipassissa| <hi rend="bold">bhikkhū idha osarissanti</hi> vutthavassā pavāritapavāraṇā ‘‘bhagavantaṃ vandissāma, kammaṭṭhānaṃ sodhessāma, yathāladdhaṃ visesañca pavedissāmā’’ti ajjhāsayena| <hi rend="bold">ime bhikkhū</hi>ti ime taruṇasamathavipassanā bhikkhū| <hi rend="bold">visesaṃ nibbattetuṃ na sakkhissanti</hi> senāsanasappāyādialābhena| <hi rend="bold">apalibuddha</hi>nti aññehi anupaddutaṃ| <hi rend="bold">senāsanaṃ gahetuṃ na labhanti</hi> antovassabhāvato| <hi rend="bold">ekassa dinnopi sabbesaṃ dinnoyeva hoti,</hi> tasmā sutasutaṭṭhāneyeva ekamāsaṃ vasitvā osariṃsu|</p>

<p rend="bodytext" n="146"><hi rend="paranum">146</hi><hi rend="dot">.</hi> <hi rend="bold">alanti yuttaṃ,</hi> opāyikanti attho, ‘‘alameva nibbinditu’’ntiādīsu (dī. ni. 2.272; saṃ. ni. 2.124, 128, 134, 143) viya| puṭabaddhaṃ pariharitvā asitaṃ <hi rend="bold">puṭosaṃ</hi> a-kārassa o-kāraṃ katvā| tenāha <hi rend="bold">‘‘pātheyya’’</hi>nti|</p>

<p rend="bodytext" n="147"><hi rend="paranum">147</hi><hi rend="dot">.</hi> <hi rend="bold">vipassanā kathitā</hi>ti aniccasaññāmukheneva vipassanābhāvanā kathitā| na hi kevalāya aniccānupassanāya vipassanākiccaṃ samijjhati| <hi rend="bold">bahū bhikkhū</hi> te ca vitthārarucikāti adhippāyo| tenāha <hi rend="bold">‘‘tasmā’’</hi>tiādi|</p>

<p rend="bodytext" n="149"><hi rend="paranum">149</hi><hi rend="dot">.</hi> <hi rend="bold">sabbatthā</hi>ti <pb ed="M" n="2.0312"/> sabbavāresu| ‘‘tasmā tiha, bhikkhave, vedanānupassī’’tiādīsupi pītipaṭisaṃveditādivaseneva <pb ed="V" n="2.0096"/> vedanānupassanāya vuttattā, <hi rend="bold">‘‘sukhavedanaṃ sandhāyetaṃ vutta’’</hi>nti āha| satipaṭṭhānabhāvanāmanasikāratāya vuttaṃ – <hi rend="bold">‘‘sādhukaṃ manasikāra’’</hi>nti| <hi rend="bold">saññānāmena paññā vuttā</hi> tesaṃ payogattā| <hi rend="bold">manasikāranāmena vedanā vuttā,</hi> bhāvanāya paricitattā ārammaṇassa manasikāranti katvā| <hi rend="bold">vitakkavicāre ṭhapetvā</hi>ti vuttaṃ vacīsaṅkhārattā tesaṃ|</p>

<p rend="bodytext"><hi rend="bold">evaṃ santepī</hi>ti yadipi manasikārapariyāpannatāya ‘‘manasikāro’’ti vuttaṃ, evaṃ sante vedanānupassanābhāvo na yujjati, assāsapassāsā hissa ārammaṇaṃ| <hi rend="bold">vatthu</hi>nti sukhādīnaṃ vedanānaṃ pavattiṭṭhānabhūtaṃ vatthuṃ <hi rend="bold">ārammaṇaṃ katvā vedanāva vediyati,</hi> vedanāya ekantabhāvadassanena tassa vedanānupassanābhāvo yujjati evāti imamatthaṃ dasseti| <hi rend="bold">etassa</hi> anuyogassa|</p>

<p rend="bodytext"><hi rend="bold">dvīhākārehī</hi>ti ye sandhāya vuttaṃ, te dassento <hi rend="bold">‘‘ārammaṇato asammohato cā’’</hi>ti āha| <hi rend="bold">sappītike dve jhāne</hi>ti pītisahagatāni paṭhamadutiyajjhānāni paṭipāṭiyā <hi rend="bold">samāpajjati| samāpattikkhaṇe</hi>ti samāpajjanakkhaṇe| <hi rend="bold">jhānapaṭilābhenā</hi>ti jhānena samaṅgībhāvena| <hi rend="bold">ārammaṇato</hi> ārammaṇamukhena tadārammaṇajhānapariyāpannā <hi rend="bold">pīti paṭisaṃviditā hoti</hi> ārammaṇassa paṭisaṃviditattā| yathā nāma sappapariyesanaṃ carantena tassa āsaye paṭisaṃvidite sopi paṭisaṃviditova hoti mantāgadabalena tassa gahaṇassa sukarattā; evaṃ pītiyā āsayabhūte ārammaṇe paṭisaṃvidite sā pīti paṭisaṃviditā eva hoti salakkhaṇato sāmaññalakkhaṇato ca tassā gahaṇassa sukarattā| <hi rend="bold">vipassanākkhaṇe</hi>ti vipassanāpaññāpubbaṅgamāya maggapaññāya visesato dassanakkhaṇe| <hi rend="bold">lakkhaṇapaṭivedhā</hi>ti pītiyā salakkhaṇassa sāmaññalakkhaṇassa ca paṭivijjhanena| yañhi pītiyā visesato sāmaññato ca lakkhaṇaṃ, tasmiṃ vidite sā yāthāvato viditā hoti| tenāha – <hi rend="bold">‘‘asammohato pīti paṭisaṃviditā hotī’’</hi>ti|</p>

<p rend="bodytext">idāni tamatthaṃ pāḷiyā vibhāvetuṃ, <hi rend="bold">‘‘vuttampi ceta’’</hi>ntiādi vuttaṃ| tattha <hi rend="bold">dīghaṃ assāsavasenā</hi>ti dīghassa assāsassa ārammaṇabhūtassa vasena| <hi rend="bold">cittassa ekaggataṃ avikkhepaṃ pajānato</hi>ti jhānapariyāpannaṃ avikkhepoti laddhanāmaṃ <pb ed="M" n="2.0313"/> cittassekaggataṃ taṃsampayuttāya paññāya pajānato| yatheva hi ārammaṇamukhena pīti paṭisaṃviditā hoti, evaṃ taṃsampayuttadhammāpi ārammaṇamukhena paṭisaṃviditā eva honti| <hi rend="bold">sati upaṭṭhitā hotī</hi>ti dīghaṃ assāsavasena jhānasampayuttā sati tasmiṃ ārammaṇe upaṭṭhite ārammaṇamukhena jhānepi upaṭṭhitā eva nāma hoti| <hi rend="bold">tāya satiyā</hi>ti evaṃ upaṭṭhitāya tāya satiyā yathāvuttena <hi rend="bold">tena ñāṇena</hi> suppaṭividitattā <pb ed="V" n="2.0097"/> ārammaṇassa tassa vasena tadārammaṇā <hi rend="bold">sā pīti paṭisaṃviditā hoti| avasesapadānipī</hi>ti ‘‘dīghaṃ passāsavasenā’’tiādipadānipi|</p>

<p rend="bodytext">evaṃ <hi rend="bold">paṭisambhidāmagge</hi> vuttamatthaṃ imasmiṃ sutte yojetvā dassetuṃ, <hi rend="bold">‘‘itī’’</hi>tiādi vuttaṃ| imināpi yoginā manasikārena paṭilabhitabbato paṭilābhoti vuttaṃ – <hi rend="bold">‘‘jhānasampayutte vedanāsaṅkhātamanasikārapaṭilābhenā’’</hi>ti|</p>

<p rend="bodytext"><hi rend="bold">assāsapassāsanimitta</hi>nti assāsapassāse nissāya paṭiladdhapaṭibhāganimittaṃ ārammaṇaṃ kiñcāpi karoti; satiñca sampajaññañca upaṭṭhapetvā pavattanato ārammaṇamukhena tadārammaṇassa paṭisaṃviditattā citte cittānupassīyeva nāmesa hoti| evaṃ cittānupassanāpi satisampajaññabaleneva hotīti āha <hi rend="bold">‘‘na hī’’</hi>tiādi| pajahati etena, sayaṃ vā pajahatīti <hi rend="bold">pahānaṃ,</hi> ñāṇaṃ| <hi rend="bold">domanassavasena byāpādanīvaraṇaṃ dassitaṃ</hi> tadekaṭṭhabhāvato| <hi rend="bold">tassā</hi>ti nīvaraṇapabbassa| <hi rend="bold">pahānakarañāṇa</hi>nti pajahanañāṇaṃ| <hi rend="bold">vipassanāparampara</hi>nti paṭipāṭiyā vipassanamāha| <hi rend="bold">samathapaṭipanna</hi>nti majjhimasamathanimittaṃ paṭipannacittaṃ ajjhupekkhati| <hi rend="bold">ekato upaṭṭhāna</hi>nti paṭipakkhavigamena ekabhāvena upaṭṭhānaṃ| <hi rend="bold">sahajātānaṃ ajjhupekkhanā hotī</hi>ti paggahaniggahasampahaṃsanesu byāpārassa anāpajjitattā ārammaṇānaṃ ajjhupekkhanā, ‘‘yadatthi yaṃ bhūtaṃ taṃ pajahati upekkhaṃ paṭilabhatī’’ti, evaṃ vuttajjhupekkhanā pavattāti paṭipannā| <hi rend="bold">kevalaṃ nīvaraṇādidhamme</hi>ti nīvaraṇādidhamme eva pahīne disvā, atha kho tesaṃ pajahanañāṇampi yāthāvato paññāya disvā ajjhupekkhitā hoti| vuttañhetaṃ bhagavatā ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240)|</p>

<p rend="bodytext" n="150"><hi rend="paranum">150</hi><hi rend="dot">.</hi> <hi rend="bold">aniccādivasena</hi> <pb ed="M" n="2.0314"/> <hi rend="bold">pavicinatī</hi>ti aniccādippakārehi vicinati passati| <hi rend="bold">nirāmisā</hi>ti kilesāmisarahitā| <hi rend="bold">kāyikacetasikadarathapaṭippassaddhiyā</hi>ti kāyacittānaṃ sādhubhāvūpagamanena vikkhambhitattā| sahajātadhammānaṃ ekasabhāvena pavattiyā <hi rend="bold">sahajātajjhupekkhanāya ajjhupekkhitā hoti</hi>|</p>

<p rend="bodytext"><hi rend="bold">tasmiṃ kāye</hi> pavattā kāyārammaṇā <hi rend="bold">sati,</hi> pubbabhāgiyo <hi rend="bold">satisambojjhaṅgo</hi>| esa nayo sesesupi| somanassasahagatacittuppādavasena cetaṃ okkamanaṃ oliyanaṃ kosajjaṃ, tato ativattanaṃ atidhāvanaṃ uddhaccaṃ, tadubhayavidhurā bojjhaṅgupekkhābhūtā anosakkananativattanasaṅkhātā majjhattākāratā| idāni <hi rend="bold">yatheva</hi> hītiādinā tameva majjhattākāraṃ <pb ed="V" n="2.0098"/> upamāya vibhāveti| <hi rend="bold">tudanaṃ vā</hi> patodena| <hi rend="bold">ākaḍḍhanaṃ vā</hi> rasminā| <hi rend="bold">natthi</hi> na kātabbaṃ atthi| <hi rend="bold">ekacittakkhaṇikā</hi>ti ekekasmiṃ citte vipassanāvasena saha uppajjanakā| <hi rend="bold">nānārasalakkhaṇā</hi>ti nānākiccā ceva nānāsabhāvā ca|</p>

<p rend="bodytext" n="152"><hi rend="paranum">152</hi><hi rend="dot">.</hi> <hi rend="bold">vuttatthāneva</hi> sabbāsavasuttavaṇṇanāyaṃ (ma. ni. aṭṭha. 27) ānāpānārammaṇā aparāparaṃ pavattasatiyo ārammaṇasīsena tadārammaṇā dhammā gahitā, tā panekasantāne lokiyacittasampayuttāti <hi rend="bold">lokiyā,</hi> tā vaḍḍhamānā <hi rend="bold">lokiyaṃ</hi> catubbidhampi <hi rend="bold">satipaṭṭhānaṃ paripūrenti| vijjāvimuttiphalanibbāna</hi>nti vimuttīnaṃ phalabhūtaṃ tehiyeva veditabbaṃ kilesanibbānaṃ, amatamahānibbānameva vijjāvimuttīnaṃ adhigamena adhigantabbatāya tathā vuttaṃ| paripūraṇañcassa ārammaṇaṃ katvā amatassānubhavanameva| idha sutte lokiyāpi bojjhaṅgā kathitā lokuttarāpīti ettakaṃ gahetvā, <hi rend="bold">‘‘iti lokiyassa āgataṭṭhāne lokiyaṃ kathita’’</hi>nti ca atthavaṇṇanāvasena aṭṭhakathāyaṃ kathitaṃ| <hi rend="bold">thero</hi>ti mahādhammarakkhitatthero| <hi rend="bold">aññattha evaṃ hotī</hi>ti aññasmiṃ lokiyalokuttaradhammānaṃ tattha tattha vomissakanayena āgatasutte evaṃ lokiyaṃ āgataṃ, idha lokuttaraṃ āgatanti kathetabbaṃ hoti| <hi rend="bold">lokuttaraṃ upari āgata</hi>nti vijjāvimuttiṃ paripūrentīti evaṃ lokuttaraṃ upari desanāyaṃ āgataṃ; tasmā lokiyā eva bojjhaṅgā vijjāvimutti paripūrikā kathetabbā <pb ed="M" n="2.0315"/> lokuttarānaṃ bojjhaṅgānaṃ vijjāgahaṇena gahitattā, tasmā therena vuttoyevettha attho gahetabbo| sesaṃ vuttanayattā suviññeyyameva|</p>

<p rend="centre">ānāpānassatisuttavaṇṇanāya līnatthappakāsanā samattā|</p>

</xml>