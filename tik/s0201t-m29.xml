<xml src="s0201t-m29.xml">
<sutra id="m29"/>
<p rend="subhead">9. mahāsāropamasuttavaṇṇanā</p>

<p rend="bodytext" n="307"><hi rend="paranum">307</hi><hi rend="dot">.</hi> <hi rend="bold">nacirapakkante</hi>ti <pb ed="M" n="2.0177"/><pb ed="V" n="2.0165"/> na ciraṃ pakkante, pakkantassa sato na cirasseva| <hi rend="bold">saliṅgenevā</hi>ti muṇḍiyakāsāyaggahaṇādinā attano purimaliṅgeneva| <hi rend="bold">pāṭiyekke jāte</hi>ti vipannācāradiṭṭhitāya pakāsanīyakammakaraṇato paraṃ aññatitthiyasadise visuṃ bhūte| <hi rend="bold">kulaputto</hi>ti jātimattena kulaputto| <hi rend="bold">asambhinnāyā</hi>ti sambhedarahitāya, jātisaṅkaravirahitāyāti atto| jātisīsena idha jātivatthukaṃ dukkhaṃ vuttanti āha <hi rend="bold">‘‘otiṇṇoti yassa jāti anto anupaviṭṭhā’’</hi>ti| jāto hi satto jātakālato paṭṭhāya jātinimittena dukkhena anto anupaviṭṭho viya vibādhīyati| <hi rend="bold">jarāyā</hi>tiādīsupi eseva nayo| cattāro paccayā labbhantīti lābhā, catunnaṃ paccayānaṃ labbhamānānaṃ sukatabhāvo suṭṭhu abhisaṅkhatabhāvo| <hi rend="bold">vaṇṇabhaṇana</hi>nti guṇakittanaṃ| <hi rend="bold">apaññātā</hi>ti sambhāvanāvasena na paññātā| lābhādinibbattiyābhāvadassanañhetaṃ| tenāha <hi rend="bold">‘‘ghāsacchādanamattampi na labhantī’’</hi>ti| <hi rend="bold">appesakkhā</hi>ti appānubhāvā| sā pana appesakkhatā adhipateyyasampattiyā ca parivārasampattiyā ca abhāvena pākaṭā hoti| tattha parivārasampattiyā abhāvaṃ dassento <hi rend="bold">‘‘appaparivārā’’</hi>ti āha|</p>

<p rend="bodytext">sārenapi keci ajānanena aññālābhena vā asārabhūtampi kattabbaṃ karontīti tato visesanatthaṃ ‘‘sārena sārakaraṇīya’’nti vuttanti taṃ dassento <hi rend="bold">‘‘akkhacakkayuganaṅgalādika’’</hi>nti āha| <hi rend="bold">brahmacariyassā</hi>ti sikkhāttayasaṅgahassa sāsanabrahmacariyassa| mahārukkhassa maggaphalasārassa ñāṇadassanapheggukassa samādhitacassa sīlapapaṭikassa cañcalasabhāvā saṃsappacārīti ca <hi rend="bold">cattāro paccayā sākhāpalāsaṃ nāma| tenevā</hi>ti lābhasakkārasilokanibbattaneneva| <hi rend="bold">sāro me patto</hi>ti imasmiṃ sāsane adhigantabbasāro nāma iminā lābhādinibbattanena anuppattoti vosānaṃ niṭṭhitakiccaṃ āpanno|</p>

<p rend="bodytext" n="310"><hi rend="paranum">310</hi><hi rend="dot">.</hi> <hi rend="bold">ñāṇadassana</hi>nti ñāṇabhūtaṃ dassanaṃ visayassa sacchikaraṇavasena pavattaṃ abhiññāñāṇaṃ| <hi rend="bold">sukhumaṃ rūpa</hi>nti devādīnaṃ, aññampi vā sukhumasabhāvaṃ rūpaṃ| tenāha <hi rend="bold">‘‘antamaso…pe.… viharantī’’</hi>ti, dibbacakkhu hi idha ukkaṭṭhaniddesena ‘‘ñāṇadassana’’nti gahitaṃ|</p>

<p rend="bodytext" n="311"><hi rend="paranum">311</hi><hi rend="dot">.</hi> <hi rend="bold">asamayavimokkhaṃ</hi> <pb ed="M" n="2.0178"/><pb ed="V" n="2.0166"/> <hi rend="bold">ārādhetī</hi>ti ettha adhippetaṃ asamayavimokkhaṃ pāḷiyā eva dassetuṃ <hi rend="bold">‘‘katamo asamayavimokkho’’</hi>tiādi vuttaṃ| aṭṭhannañhi samāpajjanasamayopi atthi asamayopi, maggavimokkhena pana vimuccanassa samayo vā asamayo vā natthi| yassa saddhā balavatī, vipassanā ca āraddhā, tassa gacchantassa tiṭṭhantassa nisīdantassa bhuñjantassa ca maggaphalapaṭivedho nāma na hotīti na vattabbaṃ, iti maggavimokkhena vimuccantassa samayo vā asamayo vā natthīti so <hi rend="bold">asamayavimokkho</hi>| tenāha <hi rend="bold">‘‘lokiyasamāpattiyo hī’’</hi>tiādi|</p>

<p rend="bodytext">na kuppati, na nassatīti <hi rend="bold">akuppā,</hi> kadācipi aparihānasabhāvā| sabbasaṃkilesehi paṭippassaddhivasena cetaso vimuttīti <hi rend="bold">cetovimutti</hi>| tenāha <hi rend="bold">‘‘arahattaphalavimuttī’’</hi>ti| ayamattho payojanaṃ etassāti <hi rend="bold">etadatthaṃ,</hi> sāsanabrahmacariyaṃ, tassa <hi rend="bold">esā</hi> paramakoṭi| yathāraddhassa sāropamena phalena desanā niṭṭhāpitāti āha <hi rend="bold">‘‘yathānusandhināva desanaṃ niṭṭhapesī’’</hi>ti| yaṃ panettha atthato avibhattaṃ, taṃ suviññeyyameva|</p>

<p rend="centre">mahāsāropamasuttavaṇṇanāya līnatthappakāsanā samattā|</p>

</xml>