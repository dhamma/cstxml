<xml src="s0201t-m33.xml">

<p rend="subhead"><readunit id="m33">3. mahāgopālakasuttavaṇṇanā</readunit></p>

<p rend="bodytext" n="346"><hi rend="paranum">346</hi><hi rend="dot">.</hi> <hi rend="bold">tatthā</hi>ti <pb ed="V" n="2.0180"/> gopālakasutte| <hi rend="bold">tisso kathā</hi>ti (a. ni. ṭī. 3.11.17) tisso aṭṭhakathā, tividhā suttassa atthavaṇṇanāti attho| ekekaṃ padaṃ nāḷaṃ mūlaṃ etissāti evaṃsaññitā <hi rend="bold">ekanāḷikā,</hi> ekekaṃ vā padaṃ nāḷaṃ atthaniggamanamaggo etissāti <hi rend="bold">ekanāḷikā</hi>| tenāha <hi rend="bold">‘‘ekekapadassa atthakathana’’</hi>nti| cattāro aṃsā bhāgā atthasallakkhaṇūpāyā etissāti <hi rend="bold">caturassā</hi>| tenāha <hi rend="bold">‘‘catukkaṃ bandhitvā kathana’’</hi>nti| niyamato nisinnassa āraddhassa <pb ed="M" n="2.0193"/> vatto saṃvatto etissā atthīti <hi rend="bold">nisinnavattikā,</hi> yathāraddhassa atthassa visuṃ visuṃ pariyosāpikāti attho| tenāha <hi rend="bold">‘‘paṇḍitaṃ gopālakaṃ dassetvā’’</hi>tiādi| <hi rend="bold">ekekapadassā</hi>ti piṇḍatthadassanavasena bahunnaṃ padānaṃ ekajjhaṃ atthaṃ akathetvā ekamekassa padassa atthavaṇṇanā| ayaṃ sabbattheva labbhati| <hi rend="bold">catukkaṃ bandhitvā</hi>ti kaṇhapakkhe upamūpameyyadvayaṃ, tathā sukkapakkheti idaṃ catukkaṃ yojetvā| ayaṃ īdisesu eva suttesu labbhati| <hi rend="bold">pariyosānagamana</hi>nti keci tāva āhu – ‘‘kaṇhapakkhe upamaṃ dassetvā upamā ca nāma yāvadeva upameyyasampaṭidānatthāti upameyyatthaṃ āharitvā saṃkilesapakkhaniddeso ca vodānapakkhavibhāvanatthāyāti sukkapakkhampi upamūpameyyavibhāgena āharitvā suttatthassa pariyosāpana’’nti| kaṇhapakkhe upameyyaṃ dassetvā pariyosānagamanādīsupi eseva nayo| apare pana ‘‘kaṇhapakkhe sukkapakkhe ca taṃtaṃupamūpameyyatthānaṃ visuṃ visuṃ pariyosāpetvāva kathanaṃ pariyosānagamana’’nti vadanti| <hi rend="bold">aya</hi>nti nisinnavattikā| <hi rend="bold">idhā</hi>ti imasmiṃ gopālakasutte| <hi rend="bold">sabbācariyānaṃ āciṇṇā</hi>ti sabbehipi pubbācariyehi ācaritā saṃvaṇṇitā, tathā ceva pāḷi pavattāti|</p>

<p rend="bodytext">aṅgīyanti avayavabhāvena ñāyantīti <hi rend="bold">aṅgāni,</hi> bhāgā| tāni panettha yasmā sāvajjasabhāvāni, tasmā āha <hi rend="bold">‘‘aṅgehīti aguṇakoṭṭhāsehī’’</hi>ti| <hi rend="bold">gomaṇḍala</hi>nti gosamūhaṃ| <hi rend="bold">pariharitu</hi>nti rakkhituṃ| taṃ pana pariharaṇaṃ pariggahetvā vicaraṇanti āha <hi rend="bold">‘‘pariggahetvā vicaritu’’</hi>nti| <hi rend="bold">vaḍḍhi</hi>nti gunnaṃ bahubhāvaṃ bahugorasatāsaṅkhātaṃ parivuddhiṃ| ‘‘ettakamida’’nti rūpīyatīti <hi rend="bold">rūpaṃ,</hi> parimānaparicchedopi sarīrarūpampīti āha <hi rend="bold">‘‘gaṇanato vā vaṇṇato vā’’</hi>ti| <hi rend="bold">na pariyesati</hi> vinaṭṭhabhāvasseva ajānanato| <hi rend="bold">nīlā</hi>ti ettha <hi rend="bold">iti</hi>-saddo ādiattho| tena setasabalādivaṇṇaṃ saṅgaṇhāti|</p>

<p rend="bodytext"><hi rend="bold">dhanusattisūlādī</hi>ti <pb ed="V" n="2.0181"/> ettha issāsācariyānaṃ gāvīsu kataṃ <hi rend="bold">dhanulakkhaṇaṃ</hi>| kumārabhattigaṇānaṃ gāvīsu kataṃ <hi rend="bold">sattilakkhaṇaṃ</hi>| issarabhattigaṇānaṃ gāvīsu kataṃ <hi rend="bold">sūlalakkhaṇa</hi>nti yojanā| <hi rend="bold">ādi</hi>-saddena rāmavāsudevagaṇādīnaṃ gāvīsu kataṃ pharasucakkādilakkhaṇaṃ saṅgaṇhāti|</p>

<p rend="bodytext"><hi rend="bold">nīlamakkhikā</hi>ti piṅgalamakkhikā, khuddamakkhikā eva vā| saṭati rujati etāyāti sāṭikā, saṃvaddhā sāṭikāti <hi rend="bold">āsāṭikā</hi>| tenāha <hi rend="bold">‘‘vaḍḍhantī’’</hi>tiādi|</p>

<p rend="bodytext"><hi rend="bold">vākenā</hi>ti <pb ed="M" n="2.0194"/> vākapattena| <hi rend="bold">cīrakenā</hi>ti pilotikena| <hi rend="bold">antovasse</hi>ti vassakālassa abbhantare| <hi rend="bold">niggāha</hi>nti susumārādiggāharahitaṃ| <hi rend="bold">pīta</hi>nti pānīyassa pītabhāvaṃ| sīhabyagghādiparissayena <hi rend="bold">sāsaṅko sappaṭibhayo</hi>|</p>

<p rend="bodytext">pañca ahāni bhūtāni etassāti pañcāhito, so eva vāroti <hi rend="bold">pañcāhikavāro</hi>| evaṃ <hi rend="bold">sattāhikavāro</hi>ti veditabbo| <hi rend="bold">ciṇṇaṭṭhāna</hi>nti caritaṭṭhānaṃ gocaraggahitaṭṭhānaṃ|</p>

<p rend="bodytext"><hi rend="bold">pituṭṭhāna</hi>nti pitarā kātabbaṭṭhānaṃ, pitarā kātabbakaraṇanti attho| <hi rend="bold">yathāruciṃ gahetvā gacchantī</hi>ti gunnaṃ rucianurūpaṃ gocarabhūmiyaṃ vā nadipāraṃ vā gahetvā gacchanti| <hi rend="bold">gobhatta</hi>nti kappāsaṭṭhikādimissaṃ gobhuñjitabbaṃ bhattaṃ, bhattaggahaṇeneva yāgupi gahitā|</p>

<p rend="bodytext" n="347"><hi rend="paranum">347</hi><hi rend="dot">.</hi> <hi rend="bold">‘‘dvīhākārehī’’</hi>ti vuttaṃ ākāradvayaṃ dassetuṃ <hi rend="bold">‘‘gaṇanato vā samuṭṭhānato vā’’</hi>ti vuttaṃ| <hi rend="bold">evaṃ pāḷiyaṃ āgatā</hi>ti ‘‘upacayo santatī’’ti jātiṃ dvidhā bhinditvā hadayavatthuṃ aggahetvā ‘‘dasa āyatanāni pañcadasa sukhumarūpānī’’ti evaṃ rūpakaṇḍapāḷiyaṃ (dha. sa. 651-655) āgatā| <hi rend="bold">pañcavīsati rūpakoṭṭhāsā</hi>ti salakkhaṇato aññamaññasaṅkarābhāvato rūpabhāgā| <hi rend="bold">rūpakoṭṭhāsā</hi>ti vā visuṃ visuṃ appavattitvā kalāpabhāveneva pavattanato rūpakalāpā| <hi rend="bold">koṭṭhāsā</hi>ti ca aṃsā, avayavāti attho| <hi rend="bold">koṭṭha</hi>nti vā sarīraṃ, tassa aṃsā kesādayo koṭṭhāsāti aññepi avayavā koṭṭhāsā viya <hi rend="bold">koṭṭhāsā| seyyathāpī</hi>ti upamāsaṃsandanaṃ| tattha <hi rend="bold">rūpaṃ pariggahetvā</hi>ti yathāvuttaṃ rūpaṃ salakkhaṇato ñāṇena pariggaṇhitvā| <hi rend="bold">arūpaṃ vavatthapetvā</hi>ti taṃ rūpaṃ nissāya ārammaṇañca katvā pavattamāne vedanādike cattāro khandhe ‘‘arūpa’’nti vavatthapetvā| <hi rend="bold">rūpārūpaṃ pariggahetvā</hi>ti puna tattha yaṃ ruppanalakkhaṇaṃ, taṃ rūpaṃ, tadaññaṃ arūpaṃ, ubhayavinimuttaṃ kiñci natthi attā vā attaniyaṃ vāti evaṃ rūpārūpaṃ pariggahetvā| tadubhayañca avijjādinā paccayena sappaccayanti <hi rend="bold">paccayaṃ sallakkhetvā</hi> aniccādilakkhaṇaṃ <pb ed="V" n="2.0182"/> <hi rend="bold">āropetvā</hi> yo kalāpasammasanādikkamena kammaṭṭhānaṃ matthakaṃ pāpetuṃ na sakkoti, so na vaḍḍhatīti yojanā|</p>

<p rend="bodytext"><hi rend="bold">ettakaṃ</hi> <pb ed="M" n="2.0195"/> <hi rend="bold">rūpaṃ ekasamuṭṭhāna</hi>nti cakkhāyatanaṃ, sotaghānajivhākāyāyatanaṃ itthindriyaṃ purisindriyaṃ jīvitindriyanti aṭṭhavidhaṃ kammavasena, kāyaviññatti vacīviññattīti idaṃ dvayaṃ cittavasenāti ettakaṃ rūpaṃ ekasamuṭṭhānaṃ| saddāyatanamekaṃ utucittavasena <hi rend="bold">dvisamuṭṭhānaṃ</hi>| rūpassa lahutā mudutā kammaññatāti ettakaṃ rūpaṃ utucittāhāravasena <hi rend="bold">tisamuṭṭhānaṃ</hi>| rūpagandharasaphoṭṭhabbāyatanaṃ ākāsadhātu āpodhātu kabaḷīkāro āhāroti ettakaṃ rūpaṃ utucittāhārakammavasena <hi rend="bold">catusamuṭṭhānaṃ</hi>| upacayo santati jaratā rūpassa aniccatāti <hi rend="bold">ettakaṃ</hi> rūpaṃ <hi rend="bold">na kutoci samuṭṭhātīti na jānāti| samuṭṭhānato rūpaṃ ajānanto</hi>tiādīsu vattabbaṃ ‘‘gaṇanato rūpaṃ ajānanto’’tiādesu vuttanayeneva veditabbaṃ|</p>

<p rend="bodytext"><hi rend="bold">kammalakkhaṇo</hi>ti attanā kataṃ duccaritakammaṃ lakkhaṇaṃ etassāti kammalakkhaṇo, bālo| vuttañhetaṃ – ‘‘tīṇimāni, bhikkhave, bālassa bālalakkhaṇāni| katamāni tīṇi? duccintitacintī hoti, dubbhāsitabhāsī, dukkaṭakammakārī| imāni kho…pe.… lakkhaṇānī’’ti (a. ni. 3.2; netti. 116)| attanā kataṃ sucaritakammaṃ lakkhaṇaṃ etassāti <hi rend="bold">kammalakkhaṇo,</hi> paṇḍito| vuttampi cetaṃ – ‘‘tīṇimāni, bhikkhave, paṇḍitassa paṇḍitalakkhaṇāni| katamāni tīṇi? sucintitacintī hoti, subhāsitabhāsī, sukatakammakārī| imāni kho…pe.… paṇḍitalakkhaṇānī’’ti (ma. ni. 3.253; a. ni. 3.3; netti. 116)| tenāha <hi rend="bold">‘‘kusalākusalaṃ kammaṃ paṇḍitamālalakkhaṇa’’</hi>nti| <hi rend="bold">bāle vajjetvā paṇḍite na sevatī</hi>ti yaṃ bālapuggale vajjetvā paṇḍitasevanaṃ atthakāmena kātabbaṃ, taṃ na karoti| tathābhūtassa ayamādīnavoti dassetuṃ puna <hi rend="bold">‘‘bāle vajjetvā’’</hi>tiādi vuttaṃ| tattha yaṃ bhagavatā ‘‘idaṃ vo kappatī’’ti anuññātaṃ, tadanulomañce, taṃ <hi rend="bold">kappiyaṃ</hi>| yaṃ ‘‘idaṃ vo na kappatī’’ti paṭikkhittaṃ, tadanulomañce, taṃ <hi rend="bold">akappiyaṃ</hi>| yaṃ kosallasambhūtaṃ, taṃ <hi rend="bold">kusalaṃ,</hi> tappaṭipakkhaṃ <hi rend="bold">akusalaṃ</hi>| tadeva <hi rend="bold">sāvajjaṃ,</hi> kusalaṃ <hi rend="bold">anavajjaṃ</hi>| āpattito ādito dve āpattikkhandhā <hi rend="bold">garukaṃ,</hi> tadaññaṃ <hi rend="bold">lahukaṃ</hi>| dhammato mahāsāvajjaṃ <hi rend="bold">garukaṃ,</hi> appasāvajjaṃ <hi rend="bold">lahukaṃ</hi>| sappaṭikāraṃ <hi rend="bold">satekiccaṃ,</hi> appaṭikāraṃ <hi rend="bold">atekicchaṃ</hi>| dhammatānugataṃ <hi rend="bold">kāraṇaṃ,</hi> itaraṃ <hi rend="bold">akāraṇaṃ</hi>| <hi rend="bold">taṃ ajānanto</hi>ti kappiyākappiyaṃ garukalahukaṃ satekicchātekicchaṃ ajānanto suvisuddhaṃ katvā sīlaṃ rakkhituṃ na sakkoti, kusalākusalaṃ sāvajjānavajjaṃ kāraṇākāraṇaṃ ajānanto khandhādīsu <pb ed="M" n="2.0196"/><pb ed="V" n="2.0183"/> akusalatāya rūpārūpapariggahampi kātuṃ na sakkoti, kuto tassa kammaṭṭhānaṃ gahetvā vaḍḍhanā| tenāha <hi rend="bold">‘‘kammaṭṭhānaṃ gahetvā vaḍḍhetuṃ na sakkotī’’</hi>ti|</p>

<p rend="bodytext">govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti <hi rend="bold">āsāṭikā</hi>ti āha <hi rend="bold">‘‘akusalavitakkaṃ āsāṭikaṃ ahāretvā’’</hi>ti|</p>

<p rend="bodytext">‘‘gaṇḍoti kho, bhikkhave, pañcannetaṃ upādānakkhandhānaṃ adhivacana’’nti vacanato (a. ni. 8.56) chahi vaṇamukhehi vissandamānayūso gaṇḍo viya pilotikakhaṇḍena chahi dvārehi vissandamānakilesāsuci attabhāvavaṇo satisaṃvarena pidahitabbo, ayaṃ pana evaṃ na karotīti āha <hi rend="bold">‘‘yathā so gopālako vaṇaṃ na paṭicchādeti, evaṃ saṃvaraṃ na sampādetī’’</hi>ti|</p>

<p rend="bodytext">yathā dhūmo indhanaṃ nissāya uppajjamāno saṇho sukhumo taṃ taṃ vivaraṃ anupavissa byāpento sattānaṃ ḍaṃsamakasādiparissayaṃ vinodeti, aggijālasamuṭṭhānassa pubbaṅgamo hoti, evaṃ dhammadesanāñāṇassa indhanabhūtaṃ rūpārūpadhammajātaṃ nissāya uppajjamānā saṇhā sukhumā taṃ taṃ khandhantaraṃ āyatanantarañca anupavissa byāpeti, sattānaṃ micchāvitakkādiparissayaṃ vinodeti, ñāṇaggijālasamuṭṭhānassa pubbaṅgamoti dhūmo viyāti <hi rend="bold">dhūmo</hi>ti āha <hi rend="bold">‘‘gopālako dhūmaṃ viya dhammadesanādhūmaṃ na karotī’’</hi>ti| attano santikaṃ upagantvā nisinnassa kātabbā tadanucchavikā dhammakathā <hi rend="bold">upanisinnakathā</hi>| katassa dānādipuññassa anumodanakathā <hi rend="bold">anumodanā</hi>| <hi rend="bold">tato</hi>ti dhammakathādīnaṃ akaraṇato| <hi rend="bold">‘‘bahussuto guṇavā’’</hi>ti na jānantīti kasmā vuttaṃ, nanu attano jānāpanatthaṃ dhammakathādi na kātabbamevāti? saccaṃ, na kātabbameva, suddhāsayena pana dhamme kathite tassa guṇajānanataṃ sandhāyetaṃ vuttaṃ| tenāha bhagavā –</p>

<p rend="gatha1">‘‘nābhāsamānaṃ jānanti, missaṃ bālehi paṇḍitaṃ|</p>

<p rend="gathalast">bhāsaye jotaye dhammaṃ, paggaṇhe isinaṃ dhaja’’nti|| (saṃ. ni. 2.241)|</p>

<p rend="bodytext">taranti etthāti <hi rend="bold">titthaṃ,</hi> nadītaḷākādīnaṃ nahānādiatthaṃ otaraṇaṭṭhānaṃ| yathā pana taṃ udakena otiṇṇasattānaṃ sarīramalaṃ pavāheti, parissamaṃ vinodeti, visuddhiṃ uppādeti, evaṃ bahussutā attano samīpaṃ otiṇṇasattānaṃ <pb ed="M" n="2.0197"/> dhammūdakena cittamalaṃ pavāhenti, parissamaṃ vinodenti, visuddhiṃ uppādenti, tasmā te titthaṃ viyāti <hi rend="bold">titthaṃ</hi>| tenāha <hi rend="bold">‘‘titthabhūte bahussutabhikkhū’’</hi>ti| <hi rend="bold">byañjanaṃ kathaṃ ropetabba</hi>nti, bhante, idaṃ byañjanaṃ ayaṃ saddo kathaṃ imasmiṃ atthe <pb ed="V" n="2.0184"/> ropetabbo, kena pakārena imassa atthassa vācako jāto| ‘‘nirūpetabba’’nti vā pāṭho, nirūpetabbaṃ ayaṃ sabhāvanirutti kathamettha niruḷhāti adhippāyo| <hi rend="bold">imassa bhāsitassa ko attho</hi>ti saddatthaṃ pucchati| <hi rend="bold">imasmiṃ ṭhāne</hi>ti imasmiṃ pāḷipadese| <hi rend="bold">pāḷi kiṃ vadetī</hi>ti bhāvatthaṃ pucchati| <hi rend="bold">attho kiṃ dīpetī</hi>ti bhāvatthaṃ vā saṅketatthaṃ vā| <hi rend="bold">na paripucchatī</hi>ti vimaticchedanapucchāvasena sabbaso pucchaṃ na karoti| <hi rend="bold">na paripañhatī</hi>ti pari pari attano ñātuṃ icchaṃ na ācikkhati na vibhāveti| tenāha <hi rend="bold">‘‘na jānāpetī’’</hi>ti| <hi rend="bold">te</hi>ti bahussutabhikkhū| <hi rend="bold">vivaraṇaṃ</hi> nāma atthassa vibhajitvā kathananti āha <hi rend="bold">‘‘bhājetvā na dassentī’’</hi>ti| <hi rend="bold">anuttānīkata</hi>nti ñāṇena apākaṭīkataṃ guyhaṃ paṭicchannaṃ| <hi rend="bold">na uttānīkarontī</hi>ti sinerumūlakaṃ vālikaṃ uddharanto viya pathavīsandhārodakaṃ vivaritvā dassento viya ca uttānaṃ na karonti| evaṃ yassa dhammassa vasena bahussutā ‘‘tittha’’nti vuttā pariyāyato, idāni tameva dhammaṃ nippariyāyato titthanti dassetuṃ <hi rend="bold">‘‘yathā cā’’</hi>tiādi vuttaṃ| dhammo hi taranti etena nibbānaṃ nāma taḷākanti <hi rend="bold">‘‘tittha’’</hi>nti vuccati| tenāha bhagavā sumedhabhūto –</p>

<p rend="gatha1">‘‘evaṃ kilesamaladhovaṃ, vijjante amatantaḷe|</p>

<p rend="gathalast">na gavesati taṃ taḷākaṃ, na doso amatantaḷe’’ti|| (bu. vaṃ. 2.14)|</p>

<p rend="bodytext">dhammasseva nibbānassotaraṇatitthabhūtassa otaraṇapakāraṃ ajānanto <hi rend="bold">‘‘dhammatitthaṃ na jānātī’’</hi>ti vutto|</p>

<p rend="bodytext"><hi rend="bold">pītāpīta</hi>nti gogaṇe pītaṃ apītañca gorūpaṃ na jānāti na vindati| avindanto hi na labhatīti vutto| <hi rend="bold">‘‘ānisaṃsaṃ na vindatī’’</hi>ti vatvā tassa avindanākāraṃ dassento <hi rend="bold">‘‘dhammassavanaggaṃ gantvā’’</hi>tiādimāha|</p>

<p rend="bodytext"><hi rend="bold">ayaṃ lokuttaro</hi>ti padaṃ sandhāyāha <hi rend="bold">‘‘ariya’’</hi>nti| paccāsattiñāyena anantaravidhippaṭisedho vā, ariya-saddo vā niddosapariyāyo daṭṭhabbo| <hi rend="bold">aṭṭhaṅgika</hi>nti ca visuṃ ekajjhañca aṭṭhaṅgikaṃ upādāya gahetabbaṃ, aṭṭhaṅgatā <pb ed="M" n="2.0198"/> bāhullato ca| evañca katvā sattaṅgassapi ariyamaggassa saṅgaho siddho hoti|</p>

<p rend="bodytext"><hi rend="bold">cattāro satipaṭṭhāne</hi>tiādīsu avisesena satipaṭṭhānā vuttā| tattha kāyavedanācittadhammārammaṇā <pb ed="V" n="2.0185"/> satipaṭṭhānā lokiyā, tattha sammohaviddhaṃsanavasena pavattā nibbānārammaṇā lokuttarāti evaṃ <hi rend="bold">ime lokiyā, ime lokuttarāti yathābhūtaṃ na pajānāti</hi>|</p>

<p rend="bodytext"><hi rend="bold">anavasesaṃ duhatī</hi>ti paṭiggahaṇe mattaṃ ajānanto kismiñci dāyake saddhāhāniyā kismiñci paccayahāniyā anavasesaṃ duhati| vācāya abhihāro <hi rend="bold">vācābhihāro</hi>| paccayānaṃ abhihāro <hi rend="bold">paccayābhihāro</hi>|</p>

<p rend="bodytext"><hi rend="bold">ime amhesu garucittīkāraṃ na karontī</hi>ti iminā navakānaṃ bhikkhūnaṃ dhammasampaṭipattiyā abhāvaṃ dasseti ācariyupajjhāyesu pitupemassa anupaṭṭhāpanato| tena ca sikkhāgāravatābhāvadīpanena saṅgahassa abhājanabhāvaṃ, tena therānaṃ tesu anuggahābhāvaṃ| na hi sīlādiguṇehi sāsane thirabhāvappattā ananuggahetabbe sabrahmacārī anuggaṇhanti, niratthakaṃ vā anuggahaṃ karonti| tenāha <hi rend="bold">‘‘navake bhikkhū’’</hi>ti| <hi rend="bold">dhammakathābandha</hi>nti paveṇiāgataṃ pakiṇṇakadhammakathāmaggaṃ| saccasattapaṭisandhipaccayākārapaṭisaṃyuttaṃ suññatādīpanaṃ <hi rend="bold">guyhaganthaṃ</hi>| <hi rend="bold">vuttavipallāsavasenā</hi>ti ‘‘na rūpaññū’’tiādīsu vuttassa paṭisedhassa paṭikkhepavasena aggahaṇavasena| <hi rend="bold">yojetvā</hi>ti ‘‘rūpaññū hotīti gaṇanāto vā vaṇṇato vā rūpaṃ jānātī’’tiādinā, ‘‘tassa gogaṇopi na parihāyati, pañcagorasaparibhogatopi na paribāhiro hotī’’tiādinā ca atthaṃ yojetvā| <hi rend="bold">veditabbo</hi>ti tasmiṃ tasmiṃ padese yathārahaṃ attho veditabbo|</p>

<p rend="centre">mahāgopālakasuttavaṇṇanāya līnatthappakāsanā samattā|</p>

</xml>