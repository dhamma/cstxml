<xml src="s0203t-m105.xml">

<p rend="subhead"><readunit id="m105">5. sunakkhattasuttavaṇṇanā</readunit></p>

<p rend="bodytext" n="55"><hi rend="paranum">55</hi><hi rend="dot">.</hi> heṭṭhimamaggehi <pb ed="V" n="2.0033"/> ñātamariyādāya pajānanato <hi rend="bold">aññā,</hi> maggapaññā| tassa phalabhāvato aggaphalapaññā, taṃsahagatā sammāsaṅkappādayo ca ‘‘aññā’’ti vuttāti āha <hi rend="bold">‘‘aññāti arahatta’’</hi>nti| <hi rend="bold">catūhi padehi kathitā,</hi> ‘‘pariciṇṇā me bhagavā’’tiādīsu viya na ekapadeneva| ‘‘lokuttaro dhammo adhigato mayā’’ti maññanāmattaṃ adhimānoti dassento, <hi rend="bold">‘‘appatte pattasaññino’’</hi>tiādimāha|</p>

<p rend="bodytext" n="56"><hi rend="paranum">56</hi><hi rend="dot">.</hi> <hi rend="bold">idaṃ ṭhāna</hi>nti idaṃ obhāsādisammutihetubhūtaṃ uḷārataraṃ udayabbayañāṇaṃ| uḷāratarabhāvena hi taṃ maggaphalapaññāya paccayo hutvā yāthāvato dubbiññeyyatāya vipassakaṃ visaṃvādeti| tenāha <hi rend="bold">‘‘avibhūtaṃ andhakāra’’</hi>nti| <hi rend="bold">imaṃ pañha</hi>nti imaṃ suttaṃ gambhīraṃ lokuttarapaṭisaṃyuttaṃ attanā ñātuṃ icchitaṃ atthaṃ| <hi rend="bold">uggahetvā</hi>ti kevalaṃ piṭakasampādanavaseneva uggaṇhitvā| tenāha <hi rend="bold">‘‘ajānitvā’’</hi>ti| <hi rend="bold">visevamānā</hi>ti kilesavise avamānentā, sāsanassa vā anupakāravirūpapaccaye sevamānā| <hi rend="bold">evamassā</hi>ti evaṃ vuttanayena tesaṃ karaṇahetu assa cittassa dhammadesanāvasena pavattassa| <hi rend="bold">aññathābhāvo</hi> adesetukāmatā <hi rend="bold">hoti</hi>| <hi rend="bold">ta</hi>nti yathāvuttamatthaṃ <hi rend="bold">sandhāya</hi>| <hi rend="bold">eta</hi>nti ‘‘tassapi hoti aññathatta’’nti evaṃ vuttaṃ|</p>

<p rend="bodytext" n="58"><hi rend="paranum">58</hi><hi rend="dot">.</hi> kilesehi āmasīyatīti āmisaṃ, lokepariyāpannaṃ āmisanti idha pañca kāmaguṇā adhippetāti tesu vaṭṭāmisabhāvepi labhite kāmāmisabhāvo siddhoti āha – <hi rend="bold">‘‘vaṭṭāmisakāmāmisalokāmisabhūtesū’’</hi>ti| kāmaguṇā hi vaṭṭassa vaḍḍhanato vaṭṭāmisaṃ, kāmetabbato kāmataṇhāya āmasitabbato kāmāmisaṃ, yebhūyyato sattalokassa āmisabhāvato <pb ed="M" n="2.0248"/> lokāmisaṃ| <hi rend="bold">kāmaguṇasabhāgā</hi>ti kāmaguṇānulomā kāmaguṇapaṭisaṃyuttā| <hi rend="bold">āneñjasamāpattipaṭisaṃyuttāyā</hi>ti kilesiñjanarahitatāya idha āneñjāti adhippetāhi heṭṭhimāhi arūpasamāpattīhi paṭisaṃyuttāya| <hi rend="bold">evarūpo</hi>ti lokāmisabhūtesu paccayesu adhimutto tanninno taggaruko tappabbhāro| <hi rend="bold">ettāvatā</hi>ti evaṃ saddhānaṃ manussānaṃ dassanena tesaṃ pavattitāsayena ca| <hi rend="bold">sīsaṃ nikkhantaṃ hotī</hi>ti lābhāsāya sīsaṃ bahi nikkhantaṃ viya hoti| <hi rend="bold">udaraṃ phalita</hi>nti atibahubhaṇḍaṃ pakkhipiyamānaṃ pasibbakaṃ viya laddhabbassa atipahūtabhāvena udaraṃ phītaṃ hoti|</p>

<p rend="bodytext" n="59"><hi rend="paranum">59</hi><hi rend="dot">.</hi> yathā <pb ed="V" n="2.0034"/> purimā dve arūpasamāpattiyo attano paccanīkakilesehi aniñjanato ‘‘aniñjā’’ti vuccanti, evaṃ itarāpi| <hi rend="bold">taṃ pavutta</hi>nti lokāmisasaṃyojanaṃ vigataṃ|</p>

<p rend="bodytext" n="60"><hi rend="paranum">60</hi><hi rend="dot">.</hi> <hi rend="bold">nighaṃsa</hi>nti ‘‘ettako aya’’nti paricchedanti attho| <hi rend="bold">silesenā</hi>ti cammakārasilesādisilesena, vajiralepasilese vattabbameva natthi| <hi rend="bold">taṃ bhinna</hi>nti āneñjasaṃyojanaṃ bhinnaṃ vidhamitaṃ samatikkantaṃ tāsu samāpattīsu apekkhābhāvato| ajjhāsayena asambaddhattā vuttaṃ – <hi rend="bold">‘‘dvedhābhinnā selā viya hotī’’</hi>ti| tenāha – <hi rend="bold">‘‘taṃ samāpajjissāmīti cittaṃ na uppajjatī’’</hi>ti|</p>

<p rend="bodytext" n="61"><hi rend="paranum">61</hi><hi rend="dot">.</hi> <hi rend="bold">vanta</hi>nti chaḍḍitaṃ, vissaṭṭhanti attho|</p>

<p rend="bodytext" n="62"><hi rend="paranum">62</hi><hi rend="dot">.</hi> <hi rend="bold">uparisamāpattilābhino</hi>ti ettha <hi rend="bold">uparisamāpattī</hi>ti arahattaphalasamāpatti adhippetā, arahato ca maggādhigameneva anāgāmiphalasamāpatti, sekkhānaṃ visayā heṭṭhimā phalasamāpattiyo paṭippassaddhā| lokiyā pana nikantippahānena paṭinissaṭṭhāti āha – <hi rend="bold">‘‘heṭṭhā…pe.… na uppajjatī’’</hi>ti|</p>

<p rend="bodytext" n="63"><hi rend="paranum">63</hi><hi rend="dot">.</hi> ‘‘pañca kho ime, sunakkhatta, kāmaguṇā’’tiādinā āraddhadesanā, ‘‘sammā nibbānādhimutto purisapuggalo’’ti arahattakittanena niṭṭhāpitāti tato paraṃ, ‘‘ṭhānaṃ kho panā’’tiādikā desanā, <hi rend="bold">‘‘pāṭiyekko anusandhī’’</hi>ti <pb ed="M" n="2.0249"/> vuttā| tenāha <hi rend="bold">‘‘heṭṭhā hī’’</hi>tiādi| tattha yathā khīṇāsavassa samāpattilābhinoti yojanā, evaṃ vā khīṇāsavassa sukkhavipassakassāti yojetabbā| <hi rend="bold">paṭikkhittaṃ</hi> aṭṭhakathāyaṃ| tassa paṭikkhepassa kāraṇaṃ dassetuṃ <hi rend="bold">‘‘samāpattilābhino hī’’</hi>tiādi vuttaṃ| yathā sukkhavipassako adhimāniko samāpattilābhino samānayogakkhamo appatte pattasaññitāya bhedābhāvato, evaṃ sukkhavipassako khīṇāsavo samānayogakkhamo khīṇāsavabhāvena visesābhāvato, tasmā ‘‘samāpattilābhimhi kathite itaropi kathitova hotī’’ti vuttaṃ| <hi rend="bold">dvinnaṃ bhikkhūna</hi>nti samāpattilābhino adhimānikassa khīṇāsavassa ca| tenevāha <hi rend="bold">‘‘puthujjanassa tāvā’’</hi>tiādi|</p>

<p rend="bodytext"><hi rend="bold">yadaggenā</hi>ti yena bhāgena| yadipi khīṇāsavassa asappāyārammaṇaṃ kilesānaṃ uppattiyā paccayo na hoti tesaṃ sabbaso samucchinnattā| santavihāraparipantho pana siyā visabhāgatoti vuttaṃ – <hi rend="bold">‘‘khīṇāsavassapi asappāyamevā’’</hi>ti| tenāha – <hi rend="bold">‘‘visaṃ nāma…pe.… visamevā’’</hi>ti| etena <pb ed="V" n="2.0035"/> ‘‘yathā visajānanaṃ appamāṇaṃ, vikāruppādanato pana taṃ pariharitabbaṃ, evaṃ pariññātampi vattu atthavisesābhāvena ekarūpamevāti taṃ pariharitabbamevā’’ti dasseti| tenāha <hi rend="bold">‘‘na hī’’</hi>tiādi| <hi rend="bold">na hi asaṃvutena bhavitabbaṃ</hi> asāruppabhāvato| <hi rend="bold">yuttapayuttenevā</hi>ti sabhāgārammaṇassa ālokanādīsu yutteneva <hi rend="bold">bhavituṃ vaṭṭati</hi>|</p>

<p rend="bodytext" n="64"><hi rend="paranum">64</hi><hi rend="dot">.</hi> yattha sayaṃ nipatati uppajjati, tassa santānassa vippasannavasena ruppanato, visasaṅkhātassa dukkhassa mūlabhāvato ca <hi rend="bold">‘‘avijjāsaṅkhāto visadoso’’</hi>ti vuttaṃ| <hi rend="bold">ruppatī</hi>ti kattabbādimucchāpādanena vikāraṃ uppādeti| <hi rend="bold">anuddhaṃseyyā</hi>ti vibādheyya| rāgo hi uppajjamānova kusalacittappavattiyā okāsaṃ adento taṃ vibādhati; tathābhūto saddhāsinehassa samathavipassanābhivuḍḍhiyā vamanena ca taṃ visoseti milāpeti| tenāha <hi rend="bold">‘‘soseyya milāpeyyā’’</hi>ti| <hi rend="bold">sagahaṇasesa</hi>nti gahetabbavisaṃ sāvasesaṃ katvāti attho| na alaṃ na samatthanti <hi rend="bold">analaṃ</hi>| sūkapariyāyo pāḷiyaṃ vutto <hi rend="bold">suka</hi>-saddoti āha – <hi rend="bold">‘‘vīhisukādi ca sūka’’</hi>nti|</p>

<p rend="bodytext"><hi rend="bold">supādānasalluddhāro</hi> <pb ed="M" n="2.0250"/> <hi rend="bold">viya appahīno avijjāvisadoso daṭṭhabbo</hi> mahānatthuppādanato| <hi rend="bold">asappāya…pe.… asaṃvutakālo daṭṭhabbo</hi> attabhāvassa apariharaṇabhāvato| <hi rend="bold">maraṇaṃ viya sikkhaṃ paccakkhāya hīnāyāvattanaṃ</hi> adhisīlasaṅkhātassa āyuno apetattā| <hi rend="bold">maraṇamattaṃ dukkhaṃ viya āpattiyā āpajjanaṃ</hi> yathāvuttassa āyuno upapīḷanakabhāvato| <hi rend="bold">imināva nayena opammasaṃsandana</hi>nti ettha anupādisesasalluddhāro viya pahīno avijjāvisadoso; sappāya…pe.… susaṃvutakālo, tadubhayena vaṇe puthuttaṃ na gate maraṇābhāvo viya sikkhāya apaccakkhānaṃ, maraṇamattadukkhābhāvo viya aññatarāya saṃkiliṭṭhāya āpattiyā anāpajjananti yojanā veditabbā|</p>

<p rend="bodytext" n="65"><hi rend="paranum">65</hi><hi rend="dot">.</hi> <hi rend="bold">satiyā</hi>ti ettha yasmā ‘‘ariyāyā’’ti na visesitanti āha – <hi rend="bold">‘‘sati paññāgatikā’’</hi>tiādi| paññā cettha lokiyā adhippetā, na lokuttarāti āha – <hi rend="bold">‘‘parisuddhāya vipassanāpaññāyā’’</hi>ti|</p>

<p rend="bodytext"><hi rend="bold">khīṇāsavassa bala</hi>nti uḷāratamesu dibbasadisesupi ārammaṇesu manacchaṭṭhānaṃ indriyānaṃ anupanamanahetubhūtaṃ susaṃvutakārisaṅkhātaṃ khīṇāsavabalaṃ dassento, <hi rend="bold">‘‘saṃvutakārī’’</hi>ti vuttaṃ, ukkaṃsagatasativepullattā yathā asaṃvarassa asaṃvaro hoti, evaṃ satisampajaññabalena cakkhādidvārāni <pb ed="V" n="2.0036"/> saṃvaritvā dassanādikiccakārī| <hi rend="bold">evaṃ jānitvā</hi>ti ‘‘upadhi dukkhassa mūla’’nti evaṃ vipassanāpaññāsahitāya maggapaññāya jānitvā| upadhīyati dukkhaṃ etehīti upadhī, kilesāti āha – <hi rend="bold">‘‘kilesupadhipahānā nirupadhī’’</hi>ti| tato eva upādīyati dukkhaṃ etehīti kilesā ‘‘upādānā’’tipi vuccantīti āha – <hi rend="bold">‘‘nirupādānoti attho’’</hi>ti| upadhī sammadeva khīyanti ettāti <hi rend="bold">upadhisaṅkhayo,</hi> nibbānanti āha – <hi rend="bold">‘‘upadhīnaṃ saṅkhayabhūte nibbāne’’</hi>ti| <hi rend="bold">ārammaṇato</hi>ti ārammaṇaṃ katvā tadārammaṇāya phalavimuttiyā <hi rend="bold">vimutto| kāmupadhismiṃ kāyaṃ upasaṃharissatī</hi>ti ‘‘kāmesevissāmī’’ti tattha kāyaṃ upanāmessati; kāyūpasaṃhāro tāva tiṭṭhatu, tathā cittaṃ vā uppādessatīti etaṃ kāraṇaṃ natthīti| sesaṃ suviññeyyameva|</p>

<p rend="centre">sunakkhattasuttavaṇṇanāya līnatthappakāsanā samattā|</p>

</xml>