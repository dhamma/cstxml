<xml src="s0203t-m127.xml">

<p rend="subhead"><pgroup id="m127"/><readunit id="m127">7. anuruddhasuttavaṇṇanā</readunit></p>

<p n="230"> <hi rend="bold">upasaṅkamitvā</hi> <pb ed="V" n="2.0130"/><pb ed="M" n="2.0347"/> <hi rend="bold">evamāhaṃsū</hi>ti vuttaṃ upasaṅkamanakāraṇaṃ dassento, <hi rend="bold">‘‘tassa upāsakassa aphāsukakālo ahosī’’</hi>ti āha| <hi rend="bold">avirādhita</hi>nti avirajjhanakaṃ| yadi vā te dhammā nānatthā, yadi vā ekatthā, yaṃ tattha avirajjhanakaṃ, taṃ taṃyeva paṭibhātūti yojanā| <hi rend="bold">jhānamevā</hi>ti appamāṇajjhānameva, ‘‘cetovimuttī’’ti pana vuttattā <hi rend="bold">cittekaggatāyeva evaṃ vuccatī</hi>ti upāsakassa adhippāyo|</p>

<p n="231"> yāvatā majjhanhike kāle chāyā pharati, nivāte paṇṇāni patanti, ettāvatā <hi rend="bold">‘‘rukkhamūla’’</hi>nti vuccatīti evaṃ vuttaṃ <hi rend="bold">ekarukkhamūlappamāṇaṭṭhānaṃ| kasiṇanimittena ottharitvā</hi>ti kasiṇārammaṇaṃ jhānaṃ samāpajjanto <hi rend="bold">tasmiṃ kasiṇa…pe.… viharatī</hi>ti vutto| <hi rend="bold">ābhogo natthi</hi> jhānakkhaṇe| kāmaṃ samāpattikkhaṇe ābhogo natthi tato pana pubbe vā siyā so ābhogo, tampi sandhāya mahaggatanti keci| idāni tāsaṃ cetovimuttīnaṃ satipi kenaci visesena abhede visayādito labbhamānabhedaṃ dassetuṃ, <hi rend="bold">‘‘etthā’’</hi>tiādi vuttaṃ| <hi rend="bold">nimittaṃ na vaḍḍhati</hi> vaḍḍhetabbassa nimittasseva abhāvato| pathavīkasiṇādīnaṃ viya ākāsabhāvanāya <hi rend="bold">ugghāṭanaṃ na jāyati| tāni jhānānī</hi>ti brahmavihārajjhānāni| cuddasavidhena paridamanābhāvato <hi rend="bold">abhiññānaṃ pādakāni na honti</hi>| nimittugghāṭasseva abhāvato arūpajjhānānaṃ anadhiṭṭhānatāya <hi rend="bold">nirodhassa pādakāni na hontī</hi>ti| kammavaṭṭabhāvena kilesavaṭṭavipākavaṭṭānaṃ tiṇṇaṃ vaṭṭānaṃ paccayabhāvo <hi rend="bold">vaṭṭapādakatā</hi>| upapajjanavaseneva taṃ taṃ bhavaṃ okkamati etehīti <hi rend="bold">bhavokkamanāni</hi>| dutiyanayassa vuttavipariyāyena attho veditabbo| ugghāṭanassa labbhanato arūpajjhānopari samatikkamo hotīti ayameva viseso| <hi rend="bold">eva</hi>nti yathāvuttena nimittāvaḍḍhananimittavaḍḍhanādippakārena| <hi rend="bold">nānatthā</hi>ti nānāsabhāvā| <hi rend="bold">eva</hi>nti appamāṇamahaggatasaddavacanīyatāya <hi rend="bold">nānābyañjanā</hi>| kāmañcettha appamāṇasamāpattitopi nīharitvā vakkhamānabhavūpapattikāraṇaṃ dassetuṃ sakkā, aṭṭhakathāyaṃ pana kasiṇajhānatova nīharitvā yojanā katāti tathā vuttaṃ| atha vā mahaggatagahaṇenettha appamāṇāti vuttabrahmavihārānampi saṅgaho veditabbo tassā samaññāya ubhayesampi sādhāraṇabhāvato|</p>

<p n="232"> <hi rend="bold">evaṃ</hi> <pb ed="M" n="2.0348"/> <hi rend="bold">vutto</hi>ti asatipi tathārūpe ābhoge ‘‘parittābhāti pharitvā adhimuccitvā viharatī’’ti <pb ed="V" n="2.0131"/> vutto| appamāṇaṃ katvā kasiṇaṃ vaḍḍhentassa kasiṇavaḍḍhanavasena bahulīkārasambhavato siyā jhānassa balavataratā, tadabhāve ca dubbalatā, āciṇṇavasitāya pana paccanīkadhammānaṃ sammā aparisodhane vattabbameva natthīti pañcahākārehi jhānassa appaguṇataṃ dassento, <hi rend="bold">‘‘suppamatte vā’’</hi>tiādimāha| jhānassa appānubhāvatāya eva tannimittā pabhāpi appatarā aparisuddhāva hotīti āha – <hi rend="bold">‘‘vaṇṇo…pe.… saṃkiliṭṭho cā’’</hi>ti| dutiyanayo vuttavipariyāyena veditabbo| tatthāpi kasiṇassa parittabhāvena vaṇṇassa parittatā, parittārammaṇāya anurūpatāya vā nimittaṃ pabhāmaṇḍalakampi parittameva siyāti adhippāyo| <hi rend="bold">vipulaparikamma</hi>nti vipulabhāvena parikammaṃ| sesaṃ tatiyacatutthanayesu vattabbaṃ paṭhamadutiyanayesu vuttasadisameva|</p>

<p><hi rend="bold">vaṇṇanānatta</hi>nti yadi pītaṃ yadi lohitaṃ yadi vā odātanti sarīravaṇṇanānattaṃ| <hi rend="bold">ābhānānatta</hi>nti parittavipulatāvasena pabhāya nānattaṃ| <hi rend="bold">accinānatta</hi>nti tejodhātussa dīghādivasena vemattatā| <hi rend="bold">abhinivisantī</hi>ti abhirativasena nivisanti nisīdanti tiṭṭhanti| tenāha <hi rend="bold">‘‘vasantī’’</hi>ti|</p>

<p n="234"> ābhanti dibbantīti <hi rend="bold">ābhā</hi>ti āha <hi rend="bold">‘‘ābhāsampannā’’</hi>ti| <hi rend="bold">tadaṅgenā</hi>ti vā tassā parittatāya appamāṇatāya ca ābhākāraṇaṃ, taṃ pana atthato bhavūpapattikāraṇamevāti āha – <hi rend="bold">‘‘tassā bhavūpapattiyā aṅgenā’’</hi>ti| <hi rend="bold">kāyālasiyabhāvo</hi> tandīādīnaṃ hetubhūtā kāyassa vitthāyitatā|</p>

<p n="235"> <hi rend="bold">pāramiyo</hi>ti mahāsāvakasaṃvattanikā sāvakapāramiyo pūrento| <hi rend="bold">brahmaloke</hi>ti brahmattabhāve, brahmaloke vā uppattiṃ paṭilabhi, <hi rend="bold">vuttampi cetaṃ</hi> theragāthāsu| <hi rend="bold">avokiṇṇa</hi>nti aññehi asammissanti attho| <hi rend="bold">pubbe sañcarita</hi>nti atītabhavesu jātivasena sañcaraṇaṃ mama, sañcaritanti taṃ mamassāti attho| sesaṃ suviññeyyameva|</p>

<p rend="centre">anuruddhasuttavaṇṇanāya līnatthappakāsanā samattā|</p>

</xml>