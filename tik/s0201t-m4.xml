<xml src="s0201t-m4.xml">

<p rend="subhead"><readunit id="m4">4. bhayabheravasuttavaṇṇanā</readunit></p>

<p rend="bodytext" n="34"><hi rend="paranum">34</hi><hi rend="dot">.</hi> <hi rend="bold">evaṃ</hi> <pb ed="V" n="1.0183"/> <hi rend="bold">me suta</hi>nti bhayabheravasuttaṃ| ko nikkhepo? keci tāva evamāhu ‘‘pucchāvasiko nikkhepo’’ti| duvidhā hi pucchā pākaṭāpākaṭabhedato| tattha yassā desanāya nimittabhūto ñātuṃ icchito attho kiṃ-saddapubbakena pakāsīyati, sā <hi rend="bold">pākaṭā pucchā</hi> yathā ‘‘kiṃsūdha vittaṃ purisassa seṭṭha’’nti evamādi (saṃ. ni. 1.246; su. ni. 183)| yassā pana desanāya nimittabhūto ñātuṃ icchito attho kiṃ-saddarahitena kevaleneva saddapayogena pakāsīyati, sā <hi rend="bold">apākaṭā pucchā</hi>| ñātuṃ icchito hi attho ‘‘pañhā, pucchā’’ti vuccati, tasmāyeva idha ‘‘ye me bho gotamā’’tiādikā apākaṭāti ‘‘pucchāvasiko nikkhepo’’ti| tayidaṃ akāraṇaṃ, yasmā so brāhmaṇo ‘‘yeme bho gotamā’’tiādīni vadanto na tattha kaṅkhī vicikicchī saṃsayamāpanno avoca, atha kho attanā yathānicchitamatthaṃ bhagavati pasādabhāvabahumānaṃ pavedento kathesi| tenāha <hi rend="bold">‘‘bhagavati pasādaṃ alatthā’’</hi>tiādi (ma. ni. aṭṭha. 1.34)| <hi rend="bold">vihāre</hi>ti vihārake nivāse| <hi rend="bold">avicchinneyevā</hi>ti pavattamāneyeva| padadvayassapi vasante evāti attho| <hi rend="bold">etaṃ purohitaṭṭhānaṃ</hi> uṇhīsādikakudhabhaṇḍehi saddhiṃ laddhaṃ, tathā ca ‘‘assa raññā dinna’’nti vadanti| tenāha <hi rend="bold">‘‘taṃ tassa raññā dinna’’</hi>nti| brahmanti vedaṃ| so pana mantabrahmakappavasena tividho| tattha mantā padhānaṃ mūlabhāvato, ye aṭṭhakādīhi pavuttā, itare tannissayena jātā, tena tesaṃyeva gahaṇaṃ <hi rend="bold">‘‘mante sajjhāyatī’’</hi>ti<pb ed="M" n="1.0206"/>| te hi guttabhāsitabbatāya <hi rend="bold">‘‘mantā’’</hi>ti vuccanti| <hi rend="bold">idameva hī</hi>ti avadhāraṇena ‘‘brahmato jātā’’tiādikaṃ niruttiṃ paṭikkhipati|</p>

<p rend="bodytext"><hi rend="bold">yena vā kāraṇenā</hi>ti (sārattha. ṭī. verañjakaṇḍavaṇṇanāyaṃ 2; saṃ. ni. ṭī. 1.1.1; a. ni. ṭī. 2.2.16) hetumhi idaṃ karaṇavacanaṃ| hetuattho hi kiriyākāraṇaṃ, na karaṇaṃ viya kiriyattho, tasmā nānappakāraguṇavisesādhigamatthā idha upasaṅkamanakiriyāti ‘‘annena vasatī’’tiādīsu viya hetuatthamevetaṃ karaṇavacanaṃ yuttaṃ, na karaṇatthaṃ tassa ayujjamānattāti vuttaṃ ‘‘yena vā kāraṇenā’’tiādi| bhagavato satatappavattaniratisayasāduvipulāmatarasasaddhammaphalatāya sāduphalaniccaphalitamahārukkhena bhagavā upamito, sāduphalūpabhogādhippāyaggahaṇeneva hi mahārukkhassa sāduphalatā gahitāti|</p>

<p rend="bodytext"><hi rend="bold">upasaṅkamī</hi>ti <pb ed="V" n="1.0184"/> upasaṅkanto| sampattukāmatāya hi kiñci ṭhānaṃ gacchanto taṃtaṃpadesātikkamanena upasaṅkami, upasaṅkantoti vā vattabbataṃ labhati| tenāha <hi rend="bold">‘‘gatoti vuttaṃ hotī’’</hi>ti, upagatoti attho| <hi rend="bold">upasaṅkamitvā</hi>ti pubbakālakiriyāniddesoti āha <hi rend="bold">‘‘upasaṅkamanapariyosānadīpana’’</hi>nti| <hi rend="bold">tatoti</hi> yaṃ ṭhānaṃ patto ‘‘upasaṅkamī’’ti vutto, tato upagataṭṭhānato| <hi rend="bold">yathā khamanīyādīni pucchanto</hi>ti (saṃ. ni. ṭī. 1.1.112) yathā bhagavā ‘‘kacci te brāhmaṇa khamanīyaṃ, kacci yāpanīya’’ntiādinā khamanīyādīni pucchanto tena brāhmaṇena saddhiṃ samappavattamodo ahosi pubbabhāsitāya, tadanukaraṇena evaṃ sopi brāhmaṇo bhagavatā saddhiṃ samappavattamodo ahosīti yojanā| taṃ pana samappavattamodataṃ upamāya dassetuṃ <hi rend="bold">‘‘sītodakaṃ viyā’’</hi>tiādi vuttaṃ| tattha <hi rend="bold">sammodita</hi>nti saṃsanditaṃ| <hi rend="bold">ekībhāva</hi>nti sammodanakiriyāya samānataṃ ekarūpataṃ| <hi rend="bold">khamanīya</hi>nti ‘‘idaṃ catucakkaṃ navadvāraṃ sarīrayantaṃ khaṇabhaṅguratāya sabhāvato dussahaṃ, kacci khamituṃ sakkuṇeyya’’nti pucchati| <hi rend="bold">yāpanīya</hi>nti paccayāyattavuttikaṃ cirappabandhasaṅkhātāya yāpanāya kacci yāpetuṃ sakkuṇeyyaṃ| sīsarogādiābādhābhāvena <hi rend="bold">kacci appābādhaṃ| dukkhajīvikābhāvena kacci appātaṅkaṃ</hi>| taṃtaṃkiccakaraṇe uṭṭhānasukhatāya <hi rend="bold">kacci lahuṭṭhānaṃ</hi>| tadanarūpabalayogato <hi rend="bold">kacci balaṃ</hi>| sukhavihārasabbhāvena <hi rend="bold">kacci phāsuvihāro</hi> atthīti tattha tattha kacci-saddaṃ yojetvā attho veditabbo|</p>

<p rend="bodytext">balavappattā <pb ed="M" n="1.0207"/> pīti <hi rend="bold">pīti</hi>yeva| taruṇapīti <hi rend="bold">pāmojjaṃ</hi>| sammodanaṃ janeti karotīti sammodanikaṃ, tadeva <hi rend="bold">sammodanīya</hi>nti āha <hi rend="bold">‘‘sammodajananato’’</hi>ti| sammoditabbato <hi rend="bold">sammodanīya</hi>nti imaṃ pana atthaṃ dassento <hi rend="bold">‘‘sammodituṃ yuttabhāvato’’</hi>ti āha| <hi rend="bold">saritabbabhāvato</hi>ti anussaritabbabhāvato| ‘‘saraṇīya’’nti vattabbe dīghaṃ katvā <hi rend="bold">‘‘sāraṇīya’’</hi>nti vuttaṃ| <hi rend="bold">suyyamānasukhato</hi>ti āpāthamadhurataṃ āha, <hi rend="bold">anussariyamānasukhato</hi>ti vimaddaramaṇīyataṃ| <hi rend="bold">byañjanaparisuddhatāyā</hi>ti sabhāvaniruttibhāvena tassā kathāya vacanacāturiyamāha, <hi rend="bold">atthaparisuddhatāyā</hi>ti atthassa nirupakkilesataṃ| <hi rend="bold">anekehi pariyāyehī</hi>ti anekehi kāraṇehi|</p>

<p rend="bodytext">abhidūraccāsannapaṭikkhepena nātidūranāccāsannaṃ nāma gahitaṃ, taṃ pana avakaṃsato ubhinnaṃ pasāritahatthasaṅghaṭṭanena daṭṭhabbaṃ| <hi rend="bold">gīvaṃ pasāretvā</hi>ti gīvaṃ parivattanavasena pasāretvā|</p>

<p rend="bodytext"><hi rend="bold">yeme</hi>ti ettha sandhivasena ikāralopoti dassento <hi rend="bold">‘‘ye ime’’</hi>tiādimāha| uccākulīnatāya jātivasena abhijātā <hi rend="bold">jātikulaputtā</hi>| tenāha <hi rend="bold">‘‘uccākulappasutā’’</hi>ti| ācārasampattiyā <pb ed="V" n="1.0185"/> abhijātā <hi rend="bold">ācārakulaputtā</hi>| tenāha <hi rend="bold">‘‘ācārasampannā’’</hi>ti| <hi rend="bold">yattha katthaci</hi> apākaṭepi <hi rend="bold">kule</hi>| tena brāhmaṇena adhippetā bhikkhūsu duvidhāpi saṃvijjantīti āha <hi rend="bold">‘‘idha pana dvīhipi kāraṇehi kulaputtāyevā’’</hi>ti|</p>

<p rend="bodytext"><hi rend="bold">saddhā</hi>ti idaṃ karaṇatthe paccattavacananti āha <hi rend="bold">‘‘saddhāyā’’</hi>ti, <hi rend="bold">saddhā</hi>ti vā saddahitvāti attho| imasmiṃ pakkhe pāḷiyaṃ ya-kāralopena niddesoti daṭṭhabbaṃ| <hi rend="bold">agārato</hi>ti agāravāsato, uttarapadalopena, nissayūpacārena vā ayaṃ niddesoti| bhikkhanasīlatādilakkhaṇo bhikkhubhāvo pabbajjāsahacaritāya saddhiṃ bhikkhubhāvaṃ anvācinantoti āha <hi rend="bold">‘‘pabbajjaṃ bhikkhubhāvañcā’’</hi>ti| kammavācālakkhaṇe pana bhikkhubhāve adhippete samuccayattho <hi rend="bold">ca</hi>-saddo daṭṭhabbo| <hi rend="bold">anagārassa bhāvo</hi>ti etena pabbajjānissito suvisuddho sīlācāraguṇaviseso gahito, kasigorakkhādikammapaṭikkhepo idha anuppādādīhi veditabbo| sesaggahaṇe pana saraṇagamanādivasena pabbajjāya, saraṇagamanādivasena upasampadāya ca anekabhedattā āha <hi rend="bold">‘‘sabbathāpī’’</hi>ti, tena tena pakārenāti attho| puratogāmitā paṭipattigamanena, na kāyagamanenāti āha <hi rend="bold">‘‘nāyako’’</hi>ti<pb ed="M" n="1.0208"/>, sammāpaṭipattiyā nibbānasampāpakoti attho| <hi rend="bold">hitakiriyāyā</hi>ti diṭṭhadhammikādihitacariyāya| <hi rend="bold">gāhaṇaṃ</hi> adhisīlādīsu accantāya niyojanaṃ, na kathanamattanti dassento <hi rend="bold">‘‘gāhetā’’</hi>ti vatvā <hi rend="bold">‘‘sikkhāpetā’’</hi>ti āha| <hi rend="bold">diṭṭhānugati</hi>nti diṭṭhiyā anugamananti dassento <hi rend="bold">‘‘dassanānugati’’</hi>nti vatvā sikkhāttayasaṅgahaṃ bhagavato sāsanaṃ tena diṭṭhattā diṭṭhi, tassa tasseva khamanavasena khanti, ruccanavasena ruci, taṃdiṭṭhikhantirucikāva bhagavato sāvakāti āha <hi rend="bold">‘‘yaṃdiṭṭhiko’’</hi>tiādi|</p>

<p rend="bodytext">esa kira alatthāti sambandho| <hi rend="bold">devaputte viyā</hi>tiādi kassaci pārijuññassa abhāvadīpanato ‘‘saddhāyā’’tiādinā vuttassa pabbajitabhāvassa pākaṭīkaraṇaṃ| <hi rend="bold">saddhāya gharā nikkhamma pabbajitvā</hi>ti idaṃ haṭṭhapahaṭṭhādibhāvassa kāraṇavacanaṃ| <hi rend="bold">ghāsacchādanaparamatāya santuṭṭhe</hi>ti idaṃ anussaṅkitāparisaṅkitatāya kāraṇavacananti daṭṭhabbaṃ|</p>

<p rend="bodytext"><hi rend="bold">evameta</hi>ntiādinā āmeḍitavacanaṃ sampahaṃsanavasena, pasādavasena vā katanti daṭṭhabbaṃ| tathā hi evaṃ-saddo sampaṭicchanattho abbhanumodanattho ca vutto| <hi rend="bold">mama</hi>nti upayogatthe sāmivacanaṃ, nipātapadaṃ vā etaṃ ‘‘ma’’nti iminā samānatthanti daṭṭhabbaṃ| <hi rend="bold">ādīnī</hi>ti <hi rend="bold">ādi</hi>-saddena najīvikāpakatādiṃ saṅgaṇhāti <hi rend="bold">īdisānaṃyevā</hi>ti saddhāpabbajjāya vibhāvitanabhijjhāluādisabhāvānaṃyeva, na itaresaṃ abhijjhālusabhāvānaṃ| vuttañhetaṃ –</p>

<p rend="indent">‘‘saṅghāṭikaṇṇe <pb ed="V" n="1.0186"/> cepi me, bhikkhave, bhikkhu gahetvā piṭṭhito piṭṭhito anubandho assa pade padaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākaṭindriyo, atha kho ārakāva mama ahañca tassā’’ti (itivu. 92)|</p>

<p rend="bodytext">ajjhogāhetvā adhippetatthaṃ sambhavituṃ sādhetuṃ dukkhānīti <hi rend="bold">durabhisambhavāni</hi>| aṭṭhakathāyaṃ pana tattha nivāsoyeva dukkhoti dassetuṃ <hi rend="bold">‘‘sambhavituṃ dukkhāni dussahānī’’</hi>ti vuttaṃ| <hi rend="bold">araññavanapatthānī</hi>ti araññalakkhaṇappattāni vanasaṇḍāni| vanapattha-saddo hi saṇḍabhūte rukkhasamūhepi vattatīti <pb ed="M" n="1.0209"/> araññaggahaṇaṃ| <hi rend="bold">kiñcāpī</hi>ti anujānanasambhāvanatthe nipāto| kiṃ anujānāti? nippariyāyato araññābhāvaṃ ‘‘gāmato bahi arañña’’nti| tenāha <hi rend="bold">‘‘nippariyāyenā’’</hi>tiādi| kiṃ sambhāveti? āraññakaṅganipphādakattaṃ| yañhi āraññakaṅganipphādakaṃ, taṃ visesato ‘‘arañña’’nti vuttanti| tenevāha <hi rend="bold">‘‘yaṃ taṃ pañcadhanusatika’’</hi>ntiādi| <hi rend="bold">nikkhamitvā bahi</hi> <hi rend="bold">indakhīlā</hi>ti indakhīlato bahi nikkhamitvā, tato bahi paṭṭhāyāti attho| <hi rend="bold">bahi indakhīlā</hi>ti yattha dve tīṇi indakhīlāni, tattha bahiddhā indakhīlato paṭṭhāya, yattha taṃ natthi, tattha tadarahaṭṭhānato paṭṭhāyāti vadanti| yasmā bahi indakhīlato paṭṭhāya manussūpacāre bhayabheravaṃ natthi, tasmā idha nādhippetanti daṭṭhabbaṃ|</p>

<p rend="bodytext"><hi rend="bold">gāmanta</hi>nti gāmasamīpaṃ| <hi rend="bold">anupacāraṭṭhāna</hi>nti niccakiccavasena nupacaritabbaṭṭhānaṃ| tenāha <hi rend="bold">‘‘yattha na kasīyati na vapīyatī’’</hi>ti| <hi rend="bold">pantānī</hi>ti iminā ‘‘pariyantāna’’nti imassa pariyāyassa idha pāḷiyaṃ gahitattā vuttaṃ <hi rend="bold">‘‘pariyantānanti imamekaṃ pariyāyaṃ ṭhapetvā’’</hi>ti| <hi rend="bold">dūrāna</hi>nti pana ayaṃ pariyāyo ṭhapetabbo siyā tassāpi ‘‘pantānī’’ti imināva atthato gahitattā, tathā sati ‘‘na manussūpacārāna’’nti edisānampi ṭhapetabbatā āpajjati, tasmā saddato eva ṭhapanaṃ daṭṭhabbaṃ| <hi rend="bold">paviveka</hi>nti pakārato, pakārehi vā vivecanaṃ, rūpādiputhuttārammaṇe pakārato gamanādiiriyāpathappakārehi attano kāyassa vivecanaṃ gacchatopi tiṭṭhatopi nisajjatopi ekasseva pavattati| teneva hi vivecetabbānaṃ vivecanākārassa ca bhedato bahuvidhattā te ekattena gahetvā ‘‘paviveka’’nti ekavacanena vuttaṃ| <hi rend="bold">dukkaraṃ paviveka</hi>nti vā pavivekaṃ kattuṃ na sukhanti attho| <hi rend="bold">ekībhāve</hi>ti ekikabhāve| <hi rend="bold">dvayaṃdvayārāmo</hi>ti dvinnaṃ dvinnaṃ bhāvābhirato| <hi rend="bold">haranti viyā</hi>ti saṃharanti viya vighātuppādanena| tenāha <hi rend="bold">‘‘ghasanti viyā’’</hi>ti, bhayasantāsuppādanena khādituṃ āgatā yakkharakkhasapisācādayo viyāti adhippāyo| <hi rend="bold">īdisassā</hi>ti aladdhasamādhino| <hi rend="bold">tiṇapaṇṇamigādisaddehī</hi>ti vāteritānaṃ tiṇapaṇṇādīnaṃ migapakkhiādīnañca <pb ed="V" n="1.0187"/> bhiṃsanakehi bheravehi saddehi <hi rend="bold">vividhehi ca</hi> aññehi khāṇuādīhi yakkhādiākārehi upaṭṭhitehi <hi rend="bold">bhiṃsanakehi</hi>| evaṃ dukkaraṃ durabhisambhavaṃ nāma karonto aho acchariyā eteti <hi rend="bold">vimhito</hi>|</p>

<p rend="subhead">kāyakammantavārakathāvaṇṇanā</p>

<p rend="bodytext" n="35"><hi rend="paranum">35</hi><hi rend="dot">.</hi> <hi rend="bold">soḷasasu</hi> <pb ed="M" n="1.0210"/> <hi rend="bold">ṭhānesū</hi>ti ‘‘ye kho kecī’’tiādinā pāḷiyaṃ vakkhamānesu soḷasasu kāraṇesu| aparisuddhakāyakammantatādayo araññe viharantānaṃ cittutrāsanimittatāya visesato vikkhepāvahā, parisuddhakāyakammantatādayo pana tadabhāvato tesaṃ avikkhepāvahā| tenāha <hi rend="bold">‘‘aparisuddhakāyakammantasandosahetū’’</hi>tiādi| <hi rend="bold">soḷasasū</hi>ti ca vodānapakkhaṃyeva gahetvā vuttaṃ| saṃkilesaggahaṇampi yāvadeva vodānadassanatthanti| <hi rend="bold">ārammaṇapariggaharahitāna</hi>nti aparisuddhakāyakammantādikassa araññe diṭṭhassa tassa ārammaṇassa <hi rend="bold">‘‘ye kho kecī’’</hi>tiādinā pāḷiyaṃ āgatanayena pariggaṇhanañāṇarahitānaṃ| <hi rend="bold">ārammaṇapariggahayuttāna</hi>nti ettha vuttavipariyāyena attho veditabbo| <hi rend="bold">attanā</hi>ti bhagavantaṃ sandhāya vadati, sayanti attho| <hi rend="bold">tādiso</hi>ti ārammaṇapariggahayutto|</p>

<p rend="bodytext">sambujjhati etenāti <hi rend="bold">sambodho,</hi> ariyamaggoti āha <hi rend="bold">‘‘ariyamaggappattito’’</hi>ti| aggamaggādhigamādhīno buddhānaṃ sabbaññutaññāṇādhigamoti āha <hi rend="bold">‘‘anabhisambuddhassāti appaṭividdhacatusaccassā’’</hi>ti| anavasesato ñeyyaṃ, bujjhituṃ arahatīti <hi rend="bold">bodhi,</hi> mahāvīriyatādinā tattha visesayogato sattoti āha <hi rend="bold">‘‘bujjhanakasattassā’’</hi>ti| tenāha <hi rend="bold">‘‘sammāsambodhi’’</hi>ntiādi| niyatabhāvappattito paṭṭhāya mahāsattā yathā mahābodhiyānapaṭipadā hānabhāgiyā, ṭhitibhāgiyā vā na hoti, atha kho visesabhāgiyā nibbedhabhāgiyā ca hoti, tathā paṭipajjanato bodhiyaṃ ninnagoṇapabbhārā evāti āha <hi rend="bold">‘‘bodhiyā vā sattasseva laggassevā’’</hi>ti| tenāha <hi rend="bold">‘‘dīpaṅkarassa hī’’</hi>tiādi| <hi rend="bold">aṭṭhadhammasamodhānenā</hi>ti –</p>

<p rend="gatha1">‘‘manussattaṃ liṅgasampatti, hetu satthāradassanaṃ|</p>

<p rend="gathalast">pabbajjā guṇasampatti, adhikāro ca chandatā’’ti|| (bu. vaṃ. 2.59) –</p>

<p rend="bodytext">imesaṃ abhinīhārassa aṅgabhūtānaṃ aṭṭhannaṃ dhammānaṃ samodhānena samavadhānena|</p>

<p rend="bodytext"><hi rend="bold">pabbajjūpagatā</hi>ti <pb ed="V" n="1.0188"/><pb ed="M" n="1.0211"/> pabbajjaṃ upagatā| tena pabbajjāmattena samaṇā, na samitapāpatāyāti dasseti| jātimattena idha <hi rend="bold">brāhmaṇā</hi>ti adhippetāti āha <hi rend="bold">‘‘bhovādino vā’’</hi>ti| te hi ‘‘bho bho’’ti vadanasīlā, tenāha ‘‘bhovādī nāma so hoti, sace hoti sakiñcano’’ti (dha. pa. 396; su. ni. 625)| <hi rend="bold">pāṇātipātādinā</hi>ti <hi rend="bold">ādi</hi>-saddena adinnādānaṃ abrahmacariyañca saṅgaṇhāti| <hi rend="bold">aparisuddhenā</hi>ti ca visesanaṃ kāyakammantāpekkhāya, na pāṇātipātādiapekkhāya| na hi pāṇātipātādiko tassa pubbabhāgapayogo ca koci parisuddho nāma atthi| bhāyanaṭṭhena <hi rend="bold">bhayaṃ,</hi> bhīrutāvahaṭṭhena <hi rend="bold">bheravaṃ</hi>| <hi rend="bold">sandosahetū</hi>ti sadosahetu| sa-saddo hi idha sānusāro vutto| tenāha <hi rend="bold">‘‘attano dosassa hetū’’</hi>ti| ekantena cittutrāsalakkhaṇassa bhayassa vasena <hi rend="bold">‘‘sāvajja’’</hi>nti vuttaṃ| cittutrāso hi ekantasāvajjo bhāyanaṭṭhena bhayañcāti| <hi rend="bold">akkhema</hi>nti idaṃ ubhayavasena| cittutrāsopi hi sarīracittānaṃ anatthāvahato akkhema, tathā <hi rend="bold">bhayānakārammaṇampī</hi>ti| aṭṭhakathāyaṃ pana atthadvayaṃ yathāsaṅkhyaṃ yojitaṃ| sayaṃ parikappitabhayānakārammaṇanimittaṃ cittutrāsasamuppādanavasena ānentā bhayabheravaṃ avhāyanti viya hontīti vuttaṃ <hi rend="bold">‘‘avhāyantīti pakkosantī’’</hi>ti| <hi rend="bold">te</hi>ti māritamanussānaṃ ñātimittādayo| <hi rend="bold">gacchaṃ</hi> gahanabhūtaṃ mahantaṃ kaṇṭakasaṇḍaṃ, <hi rend="bold">gumbaṃ</hi> nātimahantanti vadanti| <hi rend="bold">gaccha</hi>nti pana tiṇavanaṃ veditabbaṃ, ‘‘gacche ruḷhatiṇe’’ti vuttaṃ, <hi rend="bold">gumbaṃ</hi> kaṇṭakalatādibharitāviruḷhaṃ| <hi rend="bold">baddhā vadhitā viyā</hi>ti baddhā hutvā tāḷiyamānā viya|</p>

<p rend="bodytext"><hi rend="bold">‘‘na kho panā</hi>ti ettha <hi rend="bold">kho</hi>ti avadhāraṇatthe nipāto, <hi rend="bold">panā’’</hi>ti visesatthe| tenetaṃ dasseti ‘‘aññe samaṇabrāhmaṇā viya ahaṃ aparisuddhakāyakammanto hutvā araññavanapatthāni pantāni senāsanāni na kho pana paṭisevāmi, parisuddhakāyakammantoyeva pana hutvā tāni paṭisevāmī’’ti| evaṃ vā ettha atthayojanā veditabbā| ‘‘parisuddhakāyakammantohamasmī’’ti hi tena avadhāraṇena vibhāvitatthadassanaṃ| <hi rend="bold">tesamahaṃ aññataro</hi>ti tāya parisuddhakāyakammatāya tesaṃ ariyānaṃ ahaṃ aññataroti kāyakammapārisuddhiyā mahāsatto attānaṃ ariyesu pakkhipati| paramasallekhabhāvappattā hi tadā bodhisattassa kāyakammapārisuddhi<pb ed="M" n="1.0212"/>, tathā vacīkammādipārisuddhi, yato māro randhagavesī hutvā chabbassāni nirantaraṃ anubandho antaraṃ na labhati| tenāha –</p>

<p rend="gatha1">‘‘satta vassāni bhagavantaṃ, anubandhiṃ padāpadaṃ|</p>

<p rend="gathalast">otāraṃ nādhigacchissaṃ, sambuddhassa satīmato’’ti|| (su. ni. 448)|</p>

<p rend="bodytext"><hi rend="bold">bhiyyo</hi>ti <pb ed="V" n="1.0189"/> adhikaṃ savisesaṃ, uparūpari vā| bhītatasitā bhayūpaddavena chambhitasarīrā haṭṭhalomā honti, abhītātasitā pana bhayūpaddavābhāvato ahaṭṭhalomā khemena sotthinā tiṭṭhantīti tesaṃ khemappatti sotthibhāvo vā pannalomatāya pākaṭo hotīti pāḷiyaṃ ‘‘palloma’’nti vuttaṃ| tenāha <hi rend="bold">‘‘pannalomata’’</hi>ntiādi| ettha ca <hi rend="bold">bhiyyo pallomamāpādiṃ araññe vihārāyā</hi>ti paṭiññāniddeso| <hi rend="bold">parisuddhakāyakammantohamasmī</hi>ti hetudassanaṃ| <hi rend="bold">‘‘ye hi vo ariyā’’</hi>ti sadisūdāharaṇadassanaṃ| <hi rend="bold">ye kho keci samaṇā vā brāhmaṇā vā</hi>ti visadisūdāharaṇadassanaṃ| sesāni anvayabyatirekavibhāvanānīti daṭṭhabbanti ayamettha yuttivibhāvanā| iminā nayena sesavāresupi yuttivibhāvanā veditabbā|</p>

<p rend="centre">kāyakammantavārakathāvaṇṇanā niṭṭhitā|</p>

<p rend="subhead">vacīkammantavārādikathāvaṇṇanā</p>

<p rend="bodytext" n="36"><hi rend="paranum">36</hi><hi rend="dot">.</hi> <hi rend="bold">aparisuddhena musāvādādinā</hi>ti ettha yaṃ vattabbaṃ, taṃ heṭṭhā vuttanayameva| <hi rend="bold">ādi</hi>-saddena pana saṅgahitaṃ tesañca musāvādādīnaṃ pavattibhedaṃ bhayabheravāvhānamukhena dassetuṃ <hi rend="bold">‘‘katha’’</hi>ntiādi vuttaṃ| tattha yaṃ vattabbaṃ, taṃ heṭṭhā vuttameva|</p>

<p rend="bodytext"><hi rend="bold">bhaṇḍesū</hi>ti saviññāṇakāviññāṇakesu bhaṇḍesu| <hi rend="bold">uppādetvā</hi>ti attano pariṇāmavasena abhijjhāsaṅkhātaṃ visamalobhaṃ uppādetvā| <hi rend="bold">kujjhitvā</hi>ti vināsacintāvasena parassa kujjhitvā| evañhi nesaṃ ‘‘yesaṃ aparajjhimhā, te idāni anubandhitvā’’tiādinā pacchā āsaṅkuppatti siyā| ‘‘ete amhākaṃ pariggahavatthuṃ gahetukāmā maññe, vināsaṃ kātukāmā maññe’’ti yathā pare parato tesaṃ abhijjhābyāpādappavattiṃ pariggaṇhanti, tādisaṃ <pb ed="M" n="1.0213"/> manokammantaṃ sandhāya <hi rend="bold">‘‘te paresa’’</hi>ntiādi vuttanti daṭṭhabbaṃ| kāmaṃ akusalakāyakammavacīkammapavattikālepi abhijjhādayo pavattantiyeva, tadā pana te cetanāpakkhikā vā abbohārikā vāti manokammantavāre eva abhijjhādivasena yojanā katā| atha vā dvārantare pavattānampi pāṇātipātādīnaṃ vacīkammādibhāvābhāvo viya dvārantare pavattānampi abhijjhādīnaṃ kāyakammādibhāvābhāvo, manokammabhāvo eva pana siddhoti katvā manokammantavāre eva abhijjhādayo uddhaṭā| tathā hi vuttaṃ –</p>

<p rend="gatha1">‘‘dvāre <pb ed="V" n="1.0190"/> caranti kammāni, na dvārā dvāracārino|</p>

<p rend="gathalast">tasmā dvārehi kammāni, aññamaññaṃ vavatthitā’’ti|| (dha. sa. aṭṭha. 1.kāyakammadvāra)|</p>

<p rend="bodytext">kiñcāpi aṭṭhakathāyaṃ sāsane pabbajitavasena ājīvavāre bhayabheravāvhānaṃ yojitaṃ, ‘‘ye kho keci samaṇā vā brāhmaṇā vā’’ti pana vacanato bāhirakavasena gahaṭṭhavasena ca yojanā veditabbā| gahaṭṭhānampi hi jātidhammakuladhammadesadhammavilomanavasena aññathāpi micchājīvo labbhateva, tāya eva ca ājīvavipattiyā aññathā vā nesaṃ araññavāso sambhaveyyāti|</p>

<p rend="bodytext" n="37"><hi rend="paranum">37</hi><hi rend="dot">.</hi> evaṃ ājīvaṭṭhamakasīlavasena bhayabheravaṃ dassetvā tato paraṃ nīvaraṇappahānādivasena taṃ dassetuṃ desanā vaḍḍhitāti tadatthaṃ vivaranto <hi rend="bold">‘‘ito para’’</hi>ntiādimāha| tattha <hi rend="bold">nīvaraṇavasena puna vuttā</hi>ti ayamadhippāyo – evaṃ sīlavisuddhimattampi araññe viharato bhayabheravābhāvaṃ āvahati, kimaṅgaṃ pana nīvaraṇāni pahāya appanāsamādhiṃ, upacārasamādhimeva vā sampādayatoti samādhisampadāya bhayabheravābhāvahetukaṃ dassetuṃ upari desanā vaḍḍhitāti akusalamanokammantabhāvena gahitāpi abhijjhābyāpādā nīvaraṇavasena puna vuttāti adhippāyo| abhi-pubbo jhā-saddo abhijjhāyanatthoti āha <hi rend="bold">‘‘parabhaṇḍādiabhijjhāyanasīlā’’</hi>ti| <hi rend="bold">vatthukāmesū</hi>ti rūpādīsu kilesakāmassa vatthubhūtesu kāmesu| <hi rend="bold">bahalakilesarāgā</hi>ti thiramūladummocanīyatāhi ajjhosāne pabhūtakilesakāmā| abhijjhā cettha appattavisayapatthanā, tibbasārāgo sampattivisayābhiniveso| te <pb ed="M" n="1.0214"/> hi lobhābhibhūtā puggalā attani tibbasāpekkhatāya eva lobhābhibhūtatāya avavatthitārammaṇā avinicchitavisayā araññe taṃ taṃ visayaṃ anupadhāritvā viharanti, rajjuādīni yāthāvato na sallakkhenti| tenāha <hi rend="bold">‘‘tesa’’</hi>ntiādi| <hi rend="bold">upaṭṭhāti</hi> santacittatāya| tathā hi vuttaṃ <hi rend="bold">‘‘ākulacittā’’</hi>ti| ‘‘idānimha naṭṭhā’’ti tasanti vitasanti, āgantvā bādhiyamānā viya honti, evaṃ taṃ bhayabheravaṃ attani samāropanaṭṭhena avhāyanti pakkosantīti yojanaṃ sandhāyāha <hi rend="bold">‘‘sesaṃ tādisamevā’’</hi>ti| <hi rend="bold">‘‘anabhijjhāluhamasmī’’</hi>ti pāḷipade ciraparicitalobhajjhāsayatāya kamaladale jalabindu viya alaggamānasattā sabbattha anapekkhohamasmīti attho|</p>

<p rend="bodytext" n="38"><hi rend="paranum">38</hi><hi rend="dot">.</hi> <hi rend="bold">pakatibhāvavijahanenā</hi>ti parisuddhabhāvasaṅkhātassa ca pakatibhāvassa vijahanena| sāvajjadhammasamuppattiyā hi cittassa anavajjabhāvo jahito hotīti| <hi rend="bold">vipannacittā</hi>ti kilesāsucidūsitatāya <pb ed="V" n="1.0191"/> kuthitacittā| tenāha <hi rend="bold">‘‘kilesānugataṃ…pe.… pūtikaṃ hotī’’</hi>ti| <hi rend="bold">paduṭṭhamanasaṅkappā</hi>ti visasaṃsaṭṭhamuttaṃ viya dosena padūsitacittasaṅkappā| <hi rend="bold">vuttanayenevā</hi>ti ‘‘te avavatthitārammaṇā hontī’’tiādinā abhijjhāluvāre vuttanayeneva| yathā hi lobhavasena, evaṃ dosādivasenapi avavatthitārammaṇā hontīti| <hi rend="bold">sabbatthā</hi>ti heṭṭhā upari cāti sabbattha ṭhānesu vaṇṇetabbā|</p>

<p rend="bodytext" n="39"><hi rend="paranum">39</hi><hi rend="dot">.</hi> ‘‘yā cittassa akallatā akammaññatā’’ti vacanato thinaṃ cittassa gelaññabhāvena gahaṇaṃ gacchatīti āha <hi rend="bold">‘‘cittagelaññabhūtena thinenā’’</hi>ti| tathā ‘‘yā kāyassa akallatā akammaññatā’’ti (dha. sa. 1163) vacanato middhaṃ visesato nāmakāyassa gelaññabhāvena gahaṇaṃ gacchatīti āha <hi rend="bold">‘‘sesanāmakāyagelaññabhūtena middhenā’’</hi>ti| sesaggahaṇañcettha cittanivattanatthaṃ| idañca middhaṃ rūpakāyassapi gelaññāvahanti daṭṭhabbaṃ niddāya hetubhāvato| tathā hi taṃ ‘‘niddā capalāyikā’’ti niddiṭṭhaṃ| tenāha <hi rend="bold">‘‘te niddābahulā hontī’’</hi>ti|</p>

<p rend="bodytext" n="40"><hi rend="paranum">40</hi><hi rend="dot">.</hi> <hi rend="bold">uddhaccapakatikā</hi>ti uddhaccasīlā anavaṭṭhitasabhāvā| anavaṭṭhānarasañhi uddhaccaṃ| tenāha <hi rend="bold">‘‘vipphandamānacittā’’</hi>tiādi| <hi rend="bold">idhā</hi>ti ‘‘avūpasantacittā’’ti imasmiṃ <pb ed="M" n="1.0215"/> pade| <hi rend="bold">kukkuccaṃ gahetuṃ vaṭṭati</hi> saṃvaṇṇanāvasena pacchānutāpassapi cittassa avūpasamakarattā| uddhaccaṃ pana sarūpeneva gahitanti adhippāyo|</p>

<p rend="bodytext" n="41"><hi rend="paranum">41</hi><hi rend="dot">.</hi> <hi rend="bold">ekamevidaṃ pañcamaṃ nīvaraṇaṃ</hi> yadidaṃ kaṅkhā vicikicchāti ca| yadi evaṃ kasmā dvidhā katvā vuttanti āha <hi rend="bold">‘‘kiṃ nu kho’’</hi>tiādi| <hi rend="bold">kaṅkhanato</hi>ti saṃsayanato| <hi rend="bold">vicikicchāti vuccati</hi> ‘‘dhammasabhāvaṃ vicinanto etāya kicchati, vigatā tikicchā vā’’ti katvā|</p>

<p rend="bodytext" n="42"><hi rend="paranum">42</hi><hi rend="dot">.</hi> evaṃ nīvaraṇābhāvakittanamukhena samādhisampadāya bhayabheravābhāvaṃ dassetvā idāni attukkaṃsanādiabhāvakittanamukhena paññāsampadāya bhayabheravābhāvaṃ dassetuṃ ‘‘ye kho kecī’’tiādinā upari desanā vaḍḍhitā, tadatthaṃ vivarituṃ <hi rend="bold">‘‘attukkaṃsanakā’’</hi>tiādi vuttaṃ| <hi rend="bold">ukkaṃsenti</hi> mānavasena paggaṇhanena| tenāha <hi rend="bold">‘‘ucce ṭhāne ṭhapentī’’</hi>ti| thinamiddhuddhaccakukkuccavicikicchāvāresu gayhamānaṃ abhijjhāluvārasadisanti tattha taṃ anāmasitvā attukkaṃsakavāre kiñci visadisaṃ atthīti taṃ dassetuṃ <hi rend="bold">‘‘te katha’’</hi>ntiādi vuttaṃ|</p>

<p rend="bodytext" n="43"><hi rend="paranum">43</hi><hi rend="dot">.</hi> chambhanaṃ <pb ed="V" n="1.0192"/> chambho, kāyassa chambhitattahetubhūto balavacittutrāso| so etesaṃ atthīti <hi rend="bold">chambhī</hi>| tenāha <hi rend="bold">‘‘kāyathambhanā’’</hi>tiādi| <hi rend="bold">bhīrukajātikā</hi>ti bhāyanakasīlā| ekameva cetaṃ sāvajjabhayaṃ kāye chambhitattassa, citte ca kāye ca thaddhabhāvassa uppādanavasena ‘‘chambho bhīrutā’’ti ca vuccatīti taṃsamaṅgino samaṇabrāhmaṇā ‘‘chambhī bhīrukajātikā’’ti vuttā, idha bhayabheravaṃ sarūpeneva gahitaṃ|</p>

<p rend="bodytext" n="44"><hi rend="paranum">44</hi><hi rend="dot">.</hi> <hi rend="bold">labbhati pāpuṇīyatī</hi>ti lābhasaddassa kammasādhanattamāha| sakkaccaṃ kātabbo dātabboti <hi rend="bold">sakkāro| tadatthadīpaka</hi>nti lābhādiṃ pahāya araññe vasato bhayabheravāvhāyanaṃ natthīti dīpakaṃ| so kira lābhagarutāyeva piyo gāmo etassāti <hi rend="bold">‘‘piyagāmiko’’</hi>ti nāmaṃ labhati| <hi rend="bold">kammamutto</hi>ti jarājiṇṇattā kammaṃ kātuṃ na sakkotīti sāmikehi vissaṭṭho|</p>

<p rend="bodytext" n="45"><hi rend="paranum">45</hi><hi rend="dot">.</hi> alasabhāvena <pb ed="M" n="1.0216"/> sammāvāyāmassa akaraṇato kucchitaṃ sīdantīti <hi rend="bold">kusītā</hi>| vīrassa bhāvo, kammaṃ vā vīriyaṃ, vidhinā vā īretabbaṃ pavattetabbanti vīriyaṃ, sammāvāyāmo| tena hīnā<hi rend="bold"> hīnavīriyā</hi>| kāyaviññattiyā samuṭṭhānavasena pavattavīriyaṃ <hi rend="bold">kāyikavīriyaṃ,</hi> vattakaraṇacaṅkamanādīsu daṭṭhabbaṃ| nisajja sayitvā ca kammaṭṭhānamanasikāravasena pavattavīriyaṃ <hi rend="bold">cetasikavīriyaṃ</hi>| tattha purimaṃ visesato kosajjapaṭipakkhatāvasena, dutiyaṃ vīriyārambhatāvasena pākaṭaṃ hotīti dassento <hi rend="bold">‘‘kusītā’’</hi>tiādimāha| te hi hīnavīriyā alasatāyeva ārammaṇavavatthānamattampi kātuṃ na sakkonti|</p>

<p rend="bodytext" n="46"><hi rend="paranum">46</hi><hi rend="dot">.</hi> <hi rend="bold">naṭṭhassatī</hi>ti alabbhamānassati, paccayavekallena vijjamānāyapi satiyā satikiccaṃ kātuṃ asamatthatāya evaṃ vuttaṃ| na sampajānāti asampajānā| taṃyoganivattiyañcāyaṃ <hi rend="bold">a</hi>-kāro ‘‘ahetukā dhammā (dha. sa. 2.dukamātikā), abhikkhuko āvāso’’tiādīsu (cūḷava. 76) viyāti āha <hi rend="bold">‘‘paññārahitā’’</hi>ti| nanu soḷasamo paññāvāro, ayaṃ sativāro, tattha kasmā saṃkilesapakkhe paññā gahitāti codanaṃ sandhāyāha <hi rend="bold">‘‘imassa cā’’</hi>tiādi| <hi rend="bold">satibhājanīyamevetaṃ,</hi> yadidaṃ cuddasamo vāro, paññā panettha cuddasame vāre kevalā sati dubbalāti <hi rend="bold">satidubbalyadīpanatthaṃ</hi> ‘‘asampajānā’’ti paṭikkhepamukhena <hi rend="bold">vuttā</hi>| idāni vuttamevatthaṃ pākaṭataraṃ kātuṃ <hi rend="bold">‘‘duvidhā hī’’</hi>tiādi vuttaṃ|</p>

<p rend="bodytext" n="47"><hi rend="paranum">47</hi><hi rend="dot">.</hi> appanāsamādhinā, upacārasamādhinā vā cittaṃ ārammaṇe samaṃ, sammā vā āhitaṃ nāma hoti, nāññathāti dassento <hi rend="bold">‘‘asamāhitāti upacārappanāsamādhivirahitā’’</hi>ti āha<pb ed="V" n="1.0193"/>| <hi rend="bold">vibbhantacittā</hi>ti anavaṭṭhitacittā| pubbe nīvaraṇabhāvasāmaññena uddhaccaṃ gahitaṃ <hi rend="bold">‘‘uddhatā avūpasantacittā’’</hi>ti, idha samādhānābhāvena uddhaccahetuko cittavibbhamo vutto <hi rend="bold">‘‘asamāhitā vibbhantacittā’’</hi>ti, ayametesaṃ viseso| <hi rend="bold">pubbe vuttanayenā</hi>ti pubbe ‘‘uddhaccena hi ekārammaṇe cittaṃ vipphandati dhajayaṭṭhiyaṃ vātena paṭākā viyā’’ti (ma. ni. aṭṭha. 1.40) vuttanayena| <hi rend="bold">sabbaṃ pubbasadisamevā</hi>ti bhayabheravāvhāyanassa abhijjhāluvāre vuttasadisataṃ sandhāya vadati|</p>

<p rend="bodytext" n="48"><hi rend="paranum">48</hi><hi rend="dot">.</hi> <hi rend="bold">duppaññā</hi>ti <pb ed="M" n="1.0217"/> ettha <hi rend="bold">du</hi>-saddo ‘‘dussīlo’’tiādīsu viya abhāvattho, na ‘‘duggati, duppaṭipanno’’tiādīsu viya garahatthoti dassetuṃ <hi rend="bold">‘‘nippaññānametaṃ adhivacana’’</hi>nti vatvā <hi rend="bold">‘‘paññā pana duṭṭhā nāma natthī’’</hi>ti vuttaṃ| <hi rend="bold">te</hi>ti duppaññā| <hi rend="bold">sabbatthā</hi>ti catūsupi pāṭhavikappesu| <hi rend="bold">ela</hi>nti vā doso vuccati| tenāha ‘‘yā sā vācā nelā kaṇṇasukhā’’ti| tathā hi sīlaṃ ‘‘nelaṅga’’nti vuttaṃ| duppaññā ca kathentā sadosameva kathaṃ kathenti apaṇḍitabhāvato| tenevāha ‘‘dubbhāsitabhāsī’’ti| tasmā elasabbhāvato elaṃ mukhaṃ etesanti elamūgāti vuttāti evampi vā ettha attho daṭṭhabbo| yāya paññāya vasena ‘‘paññāsampanno’’ti vuttaṃ, taṃ byatirekamukhena dassetuṃ <hi rend="bold">‘‘no ca kho’’</hi>tiādi vuttaṃ| nanu ca bodhisattā bahulavipassanāpaññāya samannāgatā hontīti? honti, tadā pana bodhisattena na vipassanārambho kato, no ca vipassanāpaññā adhippetāti vuttaṃ <hi rend="bold">‘‘no ca kho vipassanāpaññāyā’’</hi>ti|</p>

<p rend="bodytext">keci panettha ‘‘saddhāvirahitā aparisuddhakāyakammantādayo viya bhayabheravāvhāyanassa visesakāraṇaṃ, nāpi saddhālutā pallomatāyāti saddhāvāro anuddhaṭo’’ti vadanti, taṃ akāraṇaṃ| kammaphale hi saddahanto kammapaṭisaraṇataṃyeva nissāya bhayabheravaṃ tiṇāyapi amaññamāno pallomatamāpajjeyya| yasmā pana vīriyādayo saddhāya vinā nappavattantīti tesaṃ upanissayabhūtā sahajātā ca sā taggahaṇeneva gahitā hotīti visuṃ na uddhaṭā| tathā hi sā jhānassa pubbabhāgapaṭipadāyampi na uddhaṭā, kiṃ vā etāya saddhāya, addhā sā imasmiṃ ārammaṇapariggahaṭṭhāne na gahetabbāva, tato dhammassāminā idha na uddhaṭā, evaṃ aññesupi edisesu ṭhānesu nicchayo kātabbo| yathānulomadesanā hi suttantakathāti|</p>

<p rend="centre">vacīkammantavārādikathāvaṇṇanā niṭṭhitā|</p>

<p rend="centre">soḷasaṭṭhānārammaṇapariggaho niṭṭhito|</p>

<p rend="subhead">bhayabheravasenāsanādivaṇṇanā</p>

<p rend="bodytext" n="49"><hi rend="paranum">49</hi><hi rend="dot">.</hi> <hi rend="bold">soḷasārammaṇānī</hi>ti <pb ed="V" n="1.0194"/> soḷasaṭṭhānāni ārammaṇāni| <hi rend="bold">evarūpāsu rattīsū</hi>ti cātuddasīādikā upari vakkhamānā rattiyo sandhāya vadati<pb ed="M" n="1.0218"/>| <hi rend="bold">evarūpe senāsane</hi>ti etthāpi eseva nayo| <hi rend="bold">yā</hi>ti aniyamato uddiṭṭhānaṃ puna ‘‘tā’’ti vacanaṃ niddeso viya hotīti vuttaṃ <hi rend="bold">‘‘yā tāti ubhayametaṃ rattīnaṃyeva uddesaniddesavacana’’</hi>nti| <hi rend="bold">abhīti lakkhaṇatthe</hi> ‘‘aññe ca abhiññātā brāhmaṇamahāsālā’’tiādīsu viya| kathaṃ panettha lakkhaṇatthatā veditabbā? lakkhīyati etenāti lakkhaṇanti āha <hi rend="bold">‘‘candapāripūriyā’’</hi>tiādi| puṇṇamāsiyaṃ <hi rend="bold">candapāripūriyā</hi> amāvāsiyaṃ <hi rend="bold">candaparikkhayena</hi>| <hi rend="bold">ādi</hi>-saddena candassa upaḍḍhamaṇḍalatārāhuggahatādīnaṃ saṅgaho daṭṭhabbo| <hi rend="bold">upasaggamattameva</hi> abhi-saddo lakkhitasaddeneva lakkhaṇatthassa viññāyamānattāti adhippāyo|</p>

<p rend="bodytext"><hi rend="bold">paṭhamadivasato pabhutī</hi>ti paṭhamapāṭipadadivasato paṭṭhāya| yasmā codako bhagavato kāle anabhilakkhitāpi aparabhāge abhilakkhitā jātā, tasmā taṃ abhilakkhaṇīyataṃ upādāya <hi rend="bold">‘‘sabbadassinā bhagavatā pañcamī kasmā na gahitā’’</hi>ti codeti, itaro sabbakālikāsu cātuddasīādīsu gayhamānāsu asabbakālikāya kathaṃ gahaṇanti adhippāyena <hi rend="bold">‘‘asabbakālikattā’’</hi>ti pariharati|</p>

<p rend="bodytext"><hi rend="bold">tathāvidhāsū</hi>ti ‘‘abhiññātā’’tiādinā yathā vuttā, tathāvidhāsu| devatādhiṭṭhitabhāvena ārāmādīnaṃ lokassa cetiyabhāvoti āha <hi rend="bold">‘‘pūjanīyaṭṭhenā’’</hi>ti| manussā yebhuyyena gāmādīnaṃ dvāresu tathārūpe rukkhe cetiyaṭṭhāniye katvā voharantīti āha <hi rend="bold">‘‘gāmanigamādidvāresū’’</hi>tiādi| dassanamattenapi savanamattenapi bhayuppādanena pākatikasatte bhiṃsentīti <hi rend="bold">bhiṃsanakāni</hi>| tenāha <hi rend="bold">‘‘bhayajanakānī’’</hi>tiādi| bhāyati etasmāti <hi rend="bold">bhayaṃ,</hi> ativiya sappaṭibhayaṃ <hi rend="bold">bheravaṃ</hi>|</p>

<p rend="bodytext"><hi rend="bold">āyācanupahārakaraṇāraha</hi>nti taṃtaṃbalikammapaṇidhikammakaraṇayoggaṃ| <hi rend="bold">pupphadhūpa…pe.… dharaṇitala</hi>nti idaṃ yathāpaṭisūtena suppādinā upahārakaraṇadassanaṃ| <hi rend="bold">koṭṭento</hi>ti paharanto, siṅgappahārakhurappahārehi saddaṃ karontoti adhippāyo| <hi rend="bold">sabbacatuppadānaṃ idha magoti nāmaṃ,</hi> na ‘‘acchacammaṃ migacammaṃ eḷakacamma’’ntiādīsu (mahāva. 259) viya, rohitotiādi migavisesānanti <pb ed="M" n="1.0219"/> adhippāyo| <hi rend="bold">cāletvā</hi>ti aggamaddanena cāletvā| moraggahaṇañcettha upalakkhaṇanti dassento āha <hi rend="bold">‘‘idha sabbapakkhigahaṇaṃ adhippeta’’</hi>nti| <hi rend="bold">esa nayo</hi>ti idaṃ yathā ‘‘moro vā’’ti <pb ed="V" n="1.0195"/> ettha vā-saddo avuttavikappanattho, evaṃ ‘‘migo vā’’ti etthāpīti migasaddassa visesatthavuttitaṃ sandhāyāha| <hi rend="bold">ito pabhūtī</hi>ti ‘‘yaṃnūnāhaṃ yā tā rattiyo’’tiādinā bhayabheravassa gavesanacintanato pabhuti, na gavesanārambhato pabhuti| ‘‘appeva nāmāhaṃ bhayabheravaṃ passeyya’’nti etthāpi hi <hi rend="bold">ārammaṇameva bhayabheravaṃ</hi>| <hi rend="bold">sukhārammaṇaṃ rūpaṃ sukhamiva</hi> ‘‘rūpaṃ sukhaṃ sukhānupatitaṃ sukhāvakkanta’’ntiādīsu (saṃ. ni. 3.60)| kathaṃ bhayaggahaṇena ca rūpārammaṇaggahaṇanti āha <hi rend="bold">‘‘parittassa cā’’</hi>tiādi| ‘‘āgacchatī’’ti vacanato gavesanārambhato pabhuti ‘‘etaṃ bhaya’’nti ārammaṇaṃ adhippetanti keci ‘‘taṃ na passeyya’’nti cakkhunā dassanassa adhippetattā, tasmā vuttanayeneva attho gahetabbo| <hi rend="bold">bhayaṃ ākaṅkhamāno</hi>ti upaparikkhanavasena ahaṃ bhayavatthuṃ ākaṅkhanto viharāmi, taṃ kimatthiyaṃ, ettakopi bhayasamannāhāro mayhaṃ ayuttoti adhippāyo|</p>

<p rend="bodytext">yaṃ pakāraṃ bhūto yathābhūto, so panettha pakāro iriyāpathavasena yutto pāḷiyaṃ tathā āgatattāti āha <hi rend="bold">‘‘yena yena iriyāpathena bhūtassā’’</hi>ti| <hi rend="bold">bhavitassā</hi>ti idaṃ ‘‘bhūtassā’’ti iminā samānatthaṃ padanti daṭṭhabbaṃ| ‘‘samaṅgībhūtassā’’ti padaṃ purimapadalopena <hi rend="bold">bhūtassā</hi>ti vuttanti dassento <hi rend="bold">‘‘samaṅgībhūtassa vā’’</hi>ti āha| <hi rend="bold">bhayabheravārammaṇe</hi>ti bhayabheravābhimate ārammaṇe| <hi rend="bold">neva mahāsatto tiṭṭhatī</hi>tiādi ‘‘tathābhūto ca taṃ paṭivineyya’’nti yathā cintitaṃ, tathā paṭipannabhāvadassanaṃ| <hi rend="bold">iriyāpathapaṭipāṭi</hi> nāma ṭhānagamananisajjānipajjāti vadanti, uppaṭipāṭi pana paṭhamaṃ nipajjā, puna nisajjā, puna ṭhānaṃ, pacchā gamananti evaṃ veditabbā| <hi rend="bold">āsannapaṭipāṭiyā</hi>ti gamanassa tāva ṭhānaṃ āsannaṃ, ṭhānassa nisajjā gamanañca, nisajjāya nipajjā ṭhānañca, nipajjāya nisajjā āsannā| idha pana gamanassa ṭhānaṃ, ṭhānassa ca gamanaṃ, nisajjāya ca nipajjā, nipajjāya ca nisajjā āsannabhāvena gahitā, itare paramparāvasenāti veditabbā| bhikkhussa pana iriyāpathā sampattapaṭipāṭiyā viya aparāparuppattivasena vuccanti|</p>

<p rend="centre">bhayabheravasenāsanādivaṇṇanā niṭṭhitā|</p>

<p rend="subhead">asammohavihāravaṇṇanā</p>

<p rend="bodytext" n="50"><hi rend="paranum">50</hi><hi rend="dot">.</hi> ayañca <pb ed="M" n="1.0220"/> me sabbaso bhayabheravābhāvo visesato asammohadhammattāti dassetuṃ <hi rend="bold">‘‘santi</hi> <pb ed="V" n="1.0196"/> <hi rend="bold">kho panā’’</hi>tiādinā upari desanā vaḍḍhitāti ayaṃ vā ettha anusandhi| <hi rend="bold">jhāyīnaṃ sammohaṭṭhānesū</hi>ti iminā ajjhāyīnaṃ sammohaṭṭhānesu vattabbameva natthīti dasseti| <hi rend="bold">atthī</hi>ti idaṃ nipātapadaṃ puthuvacanampi hoti ‘‘atthi imasmiṃ kāye kesā’’tiādīsu (dī. ni. 2.373-374; ma. ni. 1.110; 3.154; saṃ. ni. 4.127; khu. pā. 3.dvatiṃsākāra) viyāti ‘‘santī’’ti padassa atthadassanavasena vuttaṃ| kiṃ khaṇattayasamaṅgitāya te atthi, noti āha <hi rend="bold">‘‘saṃvijjanti upalabbhantī’’</hi>ti, mahati lokasannivāse edisāpi <hi rend="bold">saṃvijjanti</hi> ñāṇena gahetabbatāya <hi rend="bold">upalabbhantī</hi>ti| <hi rend="bold">odātakasiṇalābhī</hi>ti appamāṇodātakasiṇalābhī| evaṃ hissa samantato āloko viya upaṭṭhāti| <hi rend="bold">parikamma</hi>nti samāpattipubbabhāgamāha| ettakaṃ sūriye gate <hi rend="bold">vuṭṭhahāmīti,</hi> <hi rend="bold">no ca kho addhānaparicchede kusalo hoti,</hi> kevalaṃ ‘‘divā eva vuṭṭhahāmī’’ti manasikāraṃ uppādesi| <hi rend="bold">visadaṃ hoti</hi> sabbaṃ ārammaṇajātaṃ, dibbacakkhunā passantassa viya <hi rend="bold">vibhūtaṃ| avisada</hi>nti ettha vuttavipariyāyena attho veditabbo| <hi rend="bold">evaṃsaññino</hi>ti rattiṃ ‘‘divā’’ti, divā ca ‘‘rattī’’ti evaṃsaññino|</p>

<p rend="bodytext"><hi rend="bold">antosenāsane rattiṃ nisinno hotī</hi>ti ratti-saddo ajjhāharitabbo| parittāsanādīhi, aññehi vā <hi rend="bold">kāraṇehi</hi>| <hi rend="bold">gambhīrāya</hi> bhūmigabbhasadisāya <hi rend="bold">ghanavanapaṭicchannāya</hi> bahalatarajālavanapaṭalapaṭicchannāya| <hi rend="bold">antarahitasūriyāloke kāle</hi>ti eteneva divāti avuttasiddho| sammohavihāro nāma bahuvidhoti āha <hi rend="bold">‘‘sammohavihārānaṃ aññatara’’</hi>nti|</p>

<p rend="bodytext"><hi rend="bold">pākaṭo bodhisattassa rattindivaparicchedo</hi> antamaso lavatuṭikhaṇassapi upādāya suvavatthitattā, tathā rattidivasakoṭṭhāsaparicchedo attanā kātabbakiccavasena kālañāṇavasena ca|</p>

<p rend="bodytext">kālathambhe <pb ed="M" n="1.0221"/> laddhabbachāyāvasena <hi rend="bold">dvaṅgulakāle</hi>| <hi rend="bold">yāmaghaṇṭikaṃ paharati</hi> saṅghassa taṃtaṃvattakaraṇatthaṃ| <hi rend="bold">muggara</hi>nti ghaṇṭikappaharaṇamuggaraṃ| <hi rend="bold">yāmayantaṃ patati</hi> aññehi bhikkhūhi yojitanti adhippāyo| yāva aññe bhikkhū bhojanasālaṃ upagacchanti, tāva divāvihāraṭṭhānaṃ gantvā samaṇadhammaṃ karoti|</p>

<p rend="bodytext"><hi rend="bold">yaṃ kho ta</hi>nti ettha <hi rend="bold">ya</hi>nti aniyamuddeso, <hi rend="bold">kho</hi>ti avadhāraṇe, yameva puggalanti attho| <hi rend="bold">ta</hi>nti vuccamānākāravacanaṃ| <hi rend="bold">mamevā</hi>ti maṃ eva| <hi rend="bold">asammohasabhāvo</hi>ti sabhāvabhūtasammoho| ‘‘uppanno’’ti vuttattā <hi rend="bold">‘‘manussaloke’’</hi>ti vuttaṃ| <hi rend="bold">paññāsampattiyā</hi>ti yāthāvato hitassa jānanasamatthena attano paññāguṇena, na kevalaṃ ajjhāsayeneva hitesitā, atha kho payogenāti <pb ed="V" n="1.0197"/> dassento <hi rend="bold">‘‘hitūpadesako’’</hi>ti āha| ajjhāsayena pana hitesitā <hi rend="bold">‘‘lokānukampāyā’’</hi>ti iminā dassitā| upakaraṇehi vinā na kadāci bhogasukhaṃ upakaraṇadānañca cāgasampattihetukanti āha <hi rend="bold">‘‘cāgasampattiyā…pe.… dāyako’’</hi>ti| <hi rend="bold">mettāsampattiyā</hi> hitūpasaṃhārena <hi rend="bold">rakkhitā| karuṇāsampattiyā</hi> dukkhāpanayanena <hi rend="bold">gopāyitā</hi>| nanu ca pubbepi vuttaṃ ‘‘hitāya sukhāyā’’ti, atha kasmā puna taṃ gahitanti codanaṃ sandhāyāha <hi rend="bold">‘‘idha devamanussaggahaṇenā’’</hi>tiādi| tena pubbe avisesato hitādīni dassitāni, idāni visesato saha payojanena tāni dassitānīti dīpeti| nibbānato paro paramo attho nāma natthīti āha <hi rend="bold">‘‘paramatthattāyā’’</hi>ti| hinoti nibbānaṃ gacchatīti <hi rend="bold">hitaṃ,</hi> maggo| ukkaṃsato sukhatthaṃ ariyaphalanti āha <hi rend="bold">‘‘tato uttari sukhābhāvato’’</hi>ti|</p>

<p rend="centre">asammohavihāravaṇṇanā niṭṭhitā|</p>

<p rend="subhead">pubbabhāgapaṭipadādivaṇṇanā</p>

<p rend="bodytext" n="51"><hi rend="paranum">51</hi><hi rend="dot">.</hi> <hi rend="bold">asammohavihāra</hi>nti asammohavuttiṃ, asammohasambodhinti vā attho| <hi rend="bold">ta</hi>nti samathavipassanābhāvanāsaṅkhātaṃ paṭipadaṃ| <hi rend="bold">pubbabhāgato pabhutī</hi>ti bhāvanāya pubbabhāgavīriyārambhādito paṭṭhāya|<hi rend="bold"> kecī</hi>ti uttaravihāravāsino|</p>

<p rend="bodytext"><hi rend="bold">bodhimaṇḍe</hi>ti <pb ed="M" n="1.0222"/> (sārattha. ṭī. 1.11.verañjakaṇḍavaṇṇanā; a. ni. ṭī. 3.8.11) bodhisaṅkhātassa ñāṇassa maṇḍabhāvappatte ṭhāne| <hi rend="bold">caturaṅga</hi>nti ‘‘kāmaṃ taco ca nhāru ca, aṭṭhi ca avasissatū’’tiādinā (ma. ni. 2.184; saṃ. ni. 2.237; a. ni. 2.5; 8.13; mahāni. 17, 196) vuttacaturaṅgasamannāgataṃ| <hi rend="bold">paggahita</hi>nti ārambhaṃ sithilaṃ akatvā daḷhaparakkamasaṅkhātussahanabhāvena gahitaṃ| tenāha <hi rend="bold">‘‘asithilappavattitanti vuttaṃ hotī’’</hi>ti| <hi rend="bold">asallīna</hi>nti asaṅkucitaṃ kosajjavasena saṅkocaṃ anāpannaṃ|</p>

<p rend="bodytext"><hi rend="bold">upaṭṭhitā</hi>ti ogāhanasaṅkhātena apilāpanabhāvena ārammaṇaṃ upagantvā ṭhitā| tenāha <hi rend="bold">‘‘ārammaṇābhimukhībhāvenā’’</hi>ti| sammosassa viddhaṃsanavasena pavattiyā na sammuṭṭhāti <hi rend="bold">asammuṭṭhā</hi>| kiñcāpi cittamiva cittapassaddhivasena kāyapassaddhivaseneva kāyo passaddho hoti, tathāpi yasmā kāyapassaddhi uppajjamānā cittapassaddhiyā saheva uppajjati, na vinā, tasmā vuttaṃ <hi rend="bold">‘‘kāyacittapassaddhisambhavenā’’</hi>ti<pb ed="V" n="1.0198"/>| <hi rend="bold">rūpakāyopi passaddhoyeva hoti</hi> kāyapassaddhiyā ubhayesampi kāyānaṃ passambhanāvahattā| <hi rend="bold">so ca kho</hi> kāyo| <hi rend="bold">vigatadaratho</hi>ti vigatakilesadaratho| nāmakāye hi vigatadarathe rūpakāyopi vūpasantadarathapariḷāho hoti|<hi rend="bold"> sammā āhita</hi>nti nānārammaṇesu vidhāvanasaṅkhātavikkhepaṃ vicchinditvā ekasmiṃyeva ārammaṇe avikkhittabhāvāpādānena sammadeva āhitaṃ| tenāha <hi rend="bold">‘‘suṭṭhu ṭhapita’’</hi>ntiādi| cittassa anekaggabhāvo vikkhepavasena cañcalatā, sā sati ekaggatāya na hotīti āha <hi rend="bold">‘‘ekaggaṃ acalaṃ nipphandana’’</hi>nti| <hi rend="bold">ettāvatā</hi>ti ‘‘āraddhaṃ kho panā’’tiādinā vīriyasatipassaddhisamādhīnaṃ kiccasiddhidassanena| nanu ca saddhāpaññānampi kiccasiddhi jhānassa pubbapaṭipadāya icchitabbāti? saccaṃ icchitabbā, sā pana nānantariyabhāvena avuttasiddhāti na gahitā| asati hi saddhāya vīriyārambhādīnaṃ asambhavoyeva, paññāpariggahe ca nesaṃ asati paññāyārambhādibhāvo na siyā| tathā asallīnāsammosatādayo vīriyādīnanti asallīnatādiggahaṇenevettha paññākiccasiddhi gahitāti daṭṭhabbaṃ| jhānabhāvanāyaṃ vā samādhikiccaṃ adhikaṃ icchitabbanti dassetuṃ samādhipariyosānāva <hi rend="bold">jhānassa pubbapaṭipadā kathitā</hi>ti daṭṭhabbaṃ|</p>

<p rend="bodytext">vuttaṃ, tasmā idha na vattabbaṃ| <hi rend="bold">visuddhimaggo</hi> hi imissā saṃvaṇṇanāya ekadesabhūtoti vuttovāyamatthoti| <hi rend="bold">viharatīti āgataṃ</hi> paruddesikattā <pb ed="M" n="1.0223"/> vihārassa| <hi rend="bold">idha vihāsinti āgataṃ</hi> atthuddesikattā| idaṃ kira sabbabuddhānaṃ avijahitanti āha <hi rend="bold">‘‘ānāpānassatikammaṭṭhāna’’</hi>nti| rūpavirāgabhāvanāvasena (sārattha. ṭī. 1.12.nerañjakaṇḍavaṇṇanā) pavatto catubbidhopi arūpajjhānaviseso catutthajjhānasaṅgaho evāti āha <hi rend="bold">‘‘cattāri jhānānī’’</hi>ti| yuttaṃ tāva cittekaggatā bhavokkamanatthatā viya vipassanāpādakatāpi catunnaṃ jhānānaṃ sādhāraṇāti tesaṃ vasena ‘‘cattāri jhānānī’’ti vacanaṃ, abhiññāpādakatā pana nirodhapādakatā ca catutthasseva jhānassa āveṇikā, sā kathaṃ catunnaṃ jhānānaṃ sādhāraṇā vuttāti? paramparādhiṭṭhānabhāvato| padaṭṭhānapadaṭṭhānampi hi padaṭṭhānanteva vuccati, kāraṇakāraṇampi kāraṇanti yathā ‘‘tiṇehi sattaṃ siddha’’nti, evañca katvā payojananiddese aṭṭhasamāpattiggahaṇaṃ samatthitaṃ hoti| <hi rend="bold">cittekaggatatthānī</hi>ti cittasamādhānatthāni, diṭṭhadhammasukhavihāratthānīti attho| cittekaggatāsīsena hi diṭṭhadhammasukhavihāro vutto, sukkhavipassakakhīṇāsavavasena cetaṃ vuttaṃ| tenāha <hi rend="bold">‘‘ekaggacittā sukhaṃ divasaṃ viharissāmā’’</hi>ti| <hi rend="bold">bhavokkamanatthānī</hi>ti bhavesu nibbattiatthāni|</p>

<p rend="bodytext">yasmā (sārattha. ṭī. 1.12.nerañjakaṇḍavaṇṇanā) bodhisattena bodhimaṇḍūpasaṅkamanato pubbepi carimabhave catutthajjhānaṃ nibbattitapubbaṃ, tadā pana taṃ nibbattitamattameva ahosi, na vipassanādipādakaṃ<pb ed="V" n="1.0199"/>, tasmā <hi rend="bold">‘‘bodhirukkhamūle nibbattita’’</hi>nti tato visesetvā vuttaṃ| <hi rend="bold">vipassanāpādaka</hi>nti vipassanārambhe vipassanāya pādakaṃ| <hi rend="bold">abhiññāpādaka</hi>nti etthāpi eseva nayo| buddhānañhi paṭhamārambhe eva pādakajjhānena payojanaṃ ahosi, na tato paraṃ uparimaggādhigamaphalasamāpattiabhiññāvaḷañjanādiatthaṃ| abhisambodhisamadhigamato paṭṭhāya hi sabbaṃ ñāṇasamādhikiccaṃ ākaṅkhamattapaṭibaddhamevāti| <hi rend="bold">sabbakiccasādhaka</hi>nti anupubbavihārādisabbakiccasādhakaṃ| <hi rend="bold">sabbalokiyalokuttaraguṇadāyaka</hi>nti ettha vipassanābhiññāpādakattā eva catutthassa jhānassa bhagavato sabbalokiyalokuttaraguṇadāyakatā veditabbā| sabbaññutaññāṇapadaṭṭhānañhi maggañāṇaṃ, maggañāṇapadaṭṭhānañca sabbaññutaññāṇaṃ abhisambodhi, tadadhigamasamakālameva bhagavato sabbe buddhaguṇā hatthagatā ahesuṃ, catutthajjhānasannissayo ca maggādhigamoti|</p>

<p rend="centre">pubbabhāgapaṭipadādivaṇṇanā niṭṭhitā|</p>

<p rend="subhead">pubbenivāsakathāvaṇṇanā</p>

<p rend="bodytext" n="52"><hi rend="paranum">52</hi><hi rend="dot">.</hi> <hi rend="bold">dvinnaṃ</hi> <pb ed="M" n="1.0224"/> <hi rend="bold">vijjāna</hi>nti pubbenivāsañāṇadibbacakkhuñāṇasaṅkhātānaṃ dvinnaṃ vijjānaṃ| <hi rend="bold">anupadavaṇṇanā</hi>ti tāsaṃ vijjānaṃ niddesapāḷiyā anupadavaṇṇanā| <hi rend="bold">bhāvanānayo</hi>ti uppādanavidhi| <hi rend="bold">‘‘so’’</hi>ti paccattavacanassa ahaṃ-saddena sambandhane kāraṇaṃ dassetuṃ <hi rend="bold">‘‘abhininnāmesi’’</hi>ntiādi vuttaṃ| pāḷiyaṃ vā ‘‘abhininnāmesi’’nti uttamapurisassa yogoti ahaṃ-saddena ānetvā vuccamāne tadattho pākaṭo hotīti <hi rend="bold">‘‘so aha’’</hi>nti vuttaṃ| <hi rend="bold">abhinīhari</hi>nti cittaṃ jhānārammaṇato apanetvā pubbenivāsābhimukhaṃ pesesiṃ, pubbenivāsaninnaṃ pubbenivāsapoṇaṃ pubbenivāsapabbhāraṃ akāsinti attho|</p>

<p rend="bodytext">pubbeatītajātīsu nivutthakkhandhā pubbenivāso| <hi rend="bold">nivutthā</hi>ti ca ajjhāvutthā anubhūtā attano santāne uppajjitvā niruddhā, gocaranivāsena nivutthadhammā vā attano viññāṇenaviññātā, paraviññāṇaviññātāpi vā chinnavaṭumakānussaraṇādīsu, taṃ pubbenivāsaṃ yāya satiyā anussarati, tāya sampayuttaṃ ñāṇaṃ <hi rend="bold">pubbenivāsānussatiññāṇaṃ</hi>| <hi rend="bold">paṭinivattantassā</hi>ti pubbenivāsaṃ anussaraṇavasena yāvadicchakaṃ gantvā paccāgacchantassa| <hi rend="bold">tasmā</hi>ti vuttassevatthassa kāraṇabhāvena paccāmasanaṃ, paṭinivattantassa paccavekkhaṇabhāvatoti vuttaṃ hoti| <hi rend="bold">idhūpapattiyā</hi>ti idha <pb ed="V" n="1.0200"/> carimabhave upapattiyā| <hi rend="bold">anantara</hi>nti atītānantaramāha| <hi rend="bold">amutrā</hi>ti amukasmiṃ bhaveti attho| <hi rend="bold">udapādi</hi>nti uppajjiṃ| <hi rend="bold">tāhi devatāhī</hi>ti tusitādevatāhi| <hi rend="bold">ekagotto</hi>ti tusitagottena ekagotto| mahābodhisattānaṃ santānassa pariyosānāvatthāya devalokūpapattijanakaṃ nāma akusalena kammunā anupaddutameva hotīti adhippāyena <hi rend="bold">‘‘dukkhaṃ pana saṅkhāradukkhamevā’’</hi>ti vuttaṃ| mahāpuññānampi pana devaputtānaṃ pubbanimittuppattikālādīsu aniṭṭhārammaṇasamāyogo hotiyevāti ‘‘kadāci dukkhadukkhassapi sambhavo natthī’’ti na sakkā vattuṃ| <hi rend="bold">sattapaññāsa…pe.… pariyanto</hi>ti idaṃ manussānaṃ vassagaṇanāvasena vuttaṃ| tattha devānaṃ vassagaṇanāya pana catusahassameva|</p>

<p rend="bodytext">atītabhave (sārattha. ṭī. 1.12.pubbenivāsakathāyaṃ) khandhā tappaṭibaddhanāmagottāni ca sabbaṃ pubbenivāsanteva saṅgahitanti āha <hi rend="bold">‘‘kiṃ viditaṃ karoti</hi>? <hi rend="bold">pubbenivāsa’’</hi>nti| <hi rend="bold">moho paṭicchādakaṭṭhena</hi> <hi rend="bold">‘‘tamo’’ti vuccati</hi> ‘‘tamo viyā’’ti katvā| <hi rend="bold">obhāsakaraṇaṭṭhenā</hi>ti <pb ed="M" n="1.0225"/> kātabbato karaṇaṃ, obhāsova karaṇaṃ, attano paccayena obhāsabhāvena nibbattetabbaṭṭhenāti attho| <hi rend="bold">sesaṃ pasaṃsāvacana</hi>nti paṭipakkhavidhamanapavattivisesānaṃ bodhanato vuttaṃ| <hi rend="bold">avijjā vihatā</hi>ti etena vijjanaṭṭhena vijjāti ayampi attho dīpitoti daṭṭhabbaṃ| <hi rend="bold">yasmā vijjā uppannā</hi>ti etena vijjāpaṭipakkhā avijjā, paṭipakkhatā cassā pahātabbabhāvena vijjāya ca pahāyakabhāvenāti dasseti| <hi rend="bold">esa nayo itarasmimpi padadvayeti</hi> iminā tamo vihato vinaṭṭho| kasmā? yasmā āloko uppannoti imamatthaṃ atidisati| <hi rend="bold">pesitattassā</hi>ti yathādhippetatthasiddhiṃ pati vissaṭṭhacittassa| <hi rend="bold">yathā appamattassā</hi>ti aññassapi kassaci mādisassāti adhippāyo|</p>

<p rend="centre">pubbenivāsakathāvaṇṇanā niṭṭhitā|</p>

<p rend="subhead">dibbacakkhuñāṇakathāvaṇṇanā</p>

<p rend="bodytext" n="53"><hi rend="paranum">53</hi><hi rend="dot">.</hi> <hi rend="bold">idhā</hi>ti bhayabheravasutte vuttaṃ| idha ayaṃ visesoti yojanā| <hi rend="bold">vuttasadisameva</hi> ‘‘meti mayā’’tiādinā| <hi rend="bold">parikammakicca</hi>nti ‘‘abhiññāpādakacatutthajjhānato vuṭṭhāya sabbapacchimā nisajjā āvajjitabbā’’tiādinā, kasiṇārammaṇaṃ abhiññāpādakajjhānaṃ sabbākārena abhinīhārakkhamaṃ katvā’’tiādinā ca vuttena parikammena kiccaṃ payojanaṃ natthi| <hi rend="bold">na</hi> <pb ed="V" n="1.0201"/> <hi rend="bold">tena idha attho</hi>ti tena bhāvanānayena idha pāḷiyā atthavaṇṇanāyaṃ attho natthi tathābhāvanāya idha anadhippetattāti adhippāyo|</p>

<p rend="centre">dibbacakkhuñāṇakathāvaṇṇanā niṭṭhitā|</p>

<p rend="subhead">āsavakkhayañāṇakathāvaṇṇanā</p>

<p rend="bodytext" n="54"><hi rend="paranum">54</hi><hi rend="dot">.</hi> <hi rend="bold">vipassanāpādaka</hi>nti (sārattha. ṭī. 1.14.āsavakkhayañāṇakathāyaṃ; dī. ni. ṭī. 1.248; a. ni. ṭī. 2.3.59) vipassanāya padaṭṭhānabhūtaṃ| vipassanā ca tividhā vipassanakapuggalabhedena| mahābodhisattānañhi paccekabodhisattānañca vipassanā cintāmayañāṇasaṃvaddhitattā sayambhuñāṇabhūtā, itaresaṃ <pb ed="M" n="1.0226"/> sutamayañāṇasaṃvaddhitattā paropadesasambhūtā, sā ‘‘ṭhapetvā nevasaññānāsaññāyatanaṃ avasesarūpārūpajjhānānaṃ aññatarato vuṭṭhāyā’’tiādinā anekadhā arūpamukhavasena catudhātuvavatthāne vuttānaṃ tesaṃ tesaṃ dhātupariggahamukhānaṃ aññataramukhavasena anekadhāva <hi rend="bold">visuddhimagge</hi> (visuddhi. 1.306) nānānayato vibhāvitā| mahābodhisattānaṃ pana catuvīsatikoṭisatasahassamukhena pabhedagamanato nānānayaṃ sabbaññutaññāṇasannissayassa ariyamaggañāṇassa adhiṭṭhānabhūtaṃ pubbabhāgañāṇagabbhaṃ gaṇhāpentaṃ paripākaṃ <hi rend="bold">gacchantaṃ</hi> paramagambhīrasaṇhasukhumataraṃ anaññasādhāraṇaṃ vipassanāñāṇaṃ hoti, yaṃ <hi rend="bold">aṭṭhakathāsu</hi> mahāvajirañāṇanti vuccati| yassa ca pavattivibhāgena catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhā devasikaṃ satthu vaḷañjanakasamāpattiyo vuccanti, svāyaṃ buddhānaṃ vipassanācāro paramatthamañjūsāya <hi rend="bold">visuddhimaggasaṃvaṇṇanāya</hi> (visuddhi. mahāṭī. 1.144) uddesato dassito, atthikehi tato gahetabboti|</p>

<p rend="bodytext">āsavānaṃ khepanato samucchindanato āsavakkhayo, ariyamaggo, ukkaṭṭhaniddesavasena arahattamaggaggahaṇaṃ| āsavānaṃ khaye ñāṇaṃ <hi rend="bold">āsavakkhayañāṇa</hi>nti dassento <hi rend="bold">‘‘tatra cetaṃ ñāṇa’’</hi>nti vatvā khayeti ca ādhāre bhummaṃ, na visayeti dassento ‘‘tappariyā pannattā’’ti āha| <hi rend="bold">idaṃ dukkha</hi>nti dukkhassa ariyasaccassa tadā paccakkhato gahitabhāvadassanaṃ| <hi rend="bold">ettakaṃ dukkha</hi>nti dukkhassa ariyasaccassa tadā paccakkhato gahitabhāvadassanaṃ| <hi rend="bold">ettakaṃ dukkha</hi>nti tassa paricchijja gahitabhāvadassanaṃ| <hi rend="bold">na ito bhiyyo</hi>ti anavasesetvā gahitabhāvadassanaṃ| tenāha <hi rend="bold">‘‘sabbampi</hi> <pb ed="V" n="1.0202"/> <hi rend="bold">dukkhasacca’’</hi>ntiādi| <hi rend="bold">sarasalakkhaṇapaṭivedhenā</hi>ti sabhāvasaṅkhātassa lakkhaṇassa asammohato paṭivijjhanena| <hi rend="bold">asammohapaṭivedho</hi>ti ca yathā tasmiṃ ñāṇe pavatte pacchā dukkhassa sarūpādiparicchede sammoho na hoti, tathā pavatti| tenāha <hi rend="bold">‘‘yathābhūtaṃ abbhaññāsi’’</hi>nti| <hi rend="bold">yaṃ ṭhānaṃ patvā</hi>ti yaṃ nibbānaṃ maggassa ārammaṇapaccayaṭṭhena kāraṇabhūtaṃ āgamma| tadubhayavato hi puggalassa patti tadubhayassa pattīti vuttaṃ| <hi rend="bold">patvāti</hi> vā pāpuṇanahetu| <hi rend="bold">appavatti</hi>nti appavattinimittaṃ| te vā nappavattanti etthāti <hi rend="bold">appavatti,</hi> nibbānaṃ| <hi rend="bold">tassā</hi>ti dukkhanirodhassa| <hi rend="bold">sampāpaka</hi>nti sacchikiriyāvasena sammadeva pāpakaṃ|</p>

<p rend="bodytext"><hi rend="bold">kilesavasenā</hi>ti <pb ed="M" n="1.0227"/> āsavasaṅkhātakilesavasena| yasmā āsavānaṃ dukkhasaccapariyāyo tappariyāpannattā, sesasaccānañca taṃsamudayādipariyāyo atthi, tasmā vuttaṃ| <hi rend="bold">‘‘pariyāyato’’</hi>ti| dassento saccānīti yojanā| āsavānaṃyeva cettha gahaṇaṃ ‘‘āsavānaṃ khayañāṇāyā’’ti āraddhattā| tathā hi āsavavimutti sīseneva sabbasaṃkilesavimutti vuttā| <hi rend="bold">‘‘idaṃ dukkhanti yathābhūtaṃ abbhaññāsi’’</hi>ntiādinā missakamaggo idha kathitoti <hi rend="bold">‘‘saha vipassanāya koṭippattaṃ maggaṃ kathetī’’</hi>ti vuttaṃ| ettha ca saccapaṭivedhassa tadā atītakālikattā ‘‘yathābhūtaṃ abbhaññāsi’’nti vatvāpi abhisamayakāle tassa paccuppannataṃ upādāya ‘‘evaṃ jānato evaṃ passato’’ti vattamānakālena niddeso kato| so ca kāmaṃ maggakkhaṇato paraṃ yāvajjatanā atītakāliko eva, sabbapaṭhamaṃ panassa atītakālikattaṃ phalakkhaṇena veditabbanti āha <hi rend="bold">‘‘vimuccitthāti iminā phalakkhaṇaṃ dassetī’’</hi>ti| <hi rend="bold">jānato passato</hi>ti vā hetuniddesoyaṃ| jānanahetu dassanahetu kāmāsavā cittaṃ vimuccitthāti yojanā| bhavāsavaggahaṇeneva cettha bhavarāgassa viya bhavadiṭṭhiyāpi samavarodhoti diṭṭhāsavassapi saṅgaho daṭṭhabbo|</p>

<p rend="bodytext"><hi rend="bold">khīṇājātītiādīhi</hi> padehi| <hi rend="bold">tassā</hi>ti paccavekkhaṇañāṇassa| <hi rend="bold">bhūmī</hi>nti pavattiṭṭhānaṃ| <hi rend="bold">na tāvassa atītā jāti khīṇā</hi> maggabhāvanāyāti adhippāyo| tattha kāraṇamāha <hi rend="bold">‘‘pubbeva khīṇattā’’</hi>ti| na anāgatā assajāti khīṇāti yojanā| <hi rend="bold">na anāgatā</hi>ti ca anāgatattasāmaññaṃ gahetvā lesena codeti| tenāha <hi rend="bold">‘‘anāgate vāyāmābhāvato’’</hi>ti, anāgataviseso panettha adhippeto, tassa ca khepane vāyāmopi labbhateva| tenāha <hi rend="bold">‘‘yā pana maggassā’’</hi>tiādi| <hi rend="bold">ekacatupañcavokārabhavesū</hi>ti bhavattayaggahaṇaṃ vuttanayena anavasesato jātiyā khīṇabhāvadassanatthaṃ| <hi rend="bold">ta</hi>nti yathāvuttaṃ jātiṃ| <hi rend="bold">so</hi>ti bhagavā|</p>

<p rend="bodytext">brahmacariyavāso nāma idha maggabrahmacariyassa nibbattanamevāti āha <hi rend="bold">‘‘niṭṭhita’’</hi>nti| sammādiṭṭhiyā <pb ed="V" n="1.0203"/> catūsu saccesu pariññādikiccasādhanavasena pavattamānāya sammā saṅkappādīnampi dukkhasacce pariññābhisamayānuguṇā pavatti, itarasaccesu ca nesaṃ pahānābhisamayādivasena pavatti pākaṭā eva| tena vuttaṃ <hi rend="bold">‘‘catūhi maggehi pariññāpahānasacchikiriyābhāvanāvasenā’’</hi>ti| <hi rend="bold">itthattāyā</hi>ti ime pakārā itthaṃ, tabbhāvo itthattaṃ, tadatthanti vuttaṃ <pb ed="M" n="1.0228"/> hoti| te pana pakārā ariyamaggabyāpārabhūtā pariññādayo idhādhippetāti āha <hi rend="bold">‘‘evaṃsoḷasakiccabhāvāyā’’</hi>ti| te hi maggaṃ paccavekkhato maggānubhāvena pākaṭā hutvā upaṭṭhahanti, pariññādīsu ca pahānameva padhānaṃ tadatthattā itaresanti āha <hi rend="bold">‘‘kilesakkhayāyavā’’</hi>ti| pahīnakilesapaccavekkhaṇavasena vā etaṃ vuttaṃ| <hi rend="bold">itthattāyā</hi>ti nissakke sampadānavacananti āha <hi rend="bold">‘‘itthabhāvato’’</hi>ti| <hi rend="bold">aparaṃ</hi> anāgataṃ| <hi rend="bold">ime pana</hi> carimattabhāvasaṅkhātā <hi rend="bold">pañcakkhandhā</hi>| <hi rend="bold">pariññātā tiṭṭhantī</hi>ti etena tesaṃ appatiṭṭhataṃ dasseti| apariññāmūlakā hi patiṭṭhā| yathāha ‘‘kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷha’’ntiādi (saṃ. ni. 2.64; mahāni. 7; kathā. 296)| tenevāha <hi rend="bold">‘‘chinnamūlakā rukkhā viyā’’</hi>tiādi|</p>

<p rend="bodytext"><hi rend="bold">paccavekkhaṇañāṇapariggahitaṃ,</hi> na paṭhamadutiyañāṇadvayādhigamaṃ viya kevalanti adhippāyo| <hi rend="bold">dassento</hi> nigamanavasenāti adhippāyo| sarūpato hi taṃ pubbe dassitamevāti| pubbenivāsañāṇena atītārammaṇasabhāgatāya tabbhāvībhāvato ca atītaṃsañāṇaṃ saṅgahetvāti yojanā| tattha <hi rend="bold">atītaṃsañāṇa</hi>nti atītakhandhāyatanadhātusaṅkhāte atītakoṭṭhāse appaṭihataṃ ñāṇaṃ| <hi rend="bold">dibbacakkhunā</hi>ti saparibhaṇḍena dibbacakkhuñāṇena| paccuppannaṃso ca anāgataṃso ca paccuppannānāgataṃsaṃ, tattha ñāṇaṃ <hi rend="bold">paccuppannānāgataṃsañāṇaṃ| sakalalokiyalokuttaraguṇa</hi>nti etena sabbaṃ lokaṃ uttaritvā abhibhuyya ṭhitattā sabbaññutaññāṇassa viya sesāsādhāraṇañāṇassa balañāṇāveṇikabuddhadhammādīnampi anaññasādhāraṇānaṃ buddhaguṇānaṃ saṅgaho veditabbo| tenāha <hi rend="bold">‘‘sabbepi sabbaññuguṇe saṅgahetvā’’</hi>ti|</p>

<p rend="centre">āsavakkhayañāṇakathāvaṇṇanā niṭṭhitā|</p>

<p rend="subhead">araññavāsakāraṇavaṇṇanā</p>

<p rend="bodytext" n="55"><hi rend="paranum">55</hi><hi rend="dot">.</hi> <hi rend="bold">siyā kho pana te brāhmaṇā</hi>ti ettha <hi rend="bold">siyā</hi>ti ‘‘appevā’’ti iminā samānattho nipāto<pb ed="V" n="1.0204"/>, tasmā ‘brāhmaṇa, appeva kho pana te evamassā’ti <pb ed="M" n="1.0229"/> attho| yaṃ pana <hi rend="bold">aṭṭhakathāyaṃ ‘‘kadācī’’</hi>ti vuttaṃ, tampi imamevatthaṃ sandhāya vuttaṃ akāraṇaṃ brāhmaṇena parikappitamatthaṃ paṭipakkhipitvā attano adhippetaṃ kāraṇaṃ dassento| atthova phalaṃ tadadhīnavuttitāya vaso etassāti <hi rend="bold">atthavaso,</hi> hetūti evaṃ vā ettha attho daṭṭhabbo| <hi rend="bold">attano ca diṭṭhadhammasukhavihāra</hi>nti etena satthā attano vivekābhiratiṃ pakāsetīti dassento <hi rend="bold">‘‘diṭṭhadhammo nāmā’’</hi>tiādimāha| tattha <hi rend="bold">iriyāpathavihārāna</hi>nti iriyāpathapavattīnaṃ| tappavattiyo hi ekasmiṃ iriyāpathe uppannadukkhaṃ aññena iriyāpathena vicchinditvā haraṇato vihārāti vuccanti| <hi rend="bold">pacchimañca janataṃ anukampamāno</hi>ti etena yo ādito brāhmaṇena ‘‘bhavaṃ tesaṃ gotamo pubbaṅgamo…pe.… diṭṭhānugatiṃ āpajjatī’’ti vutto, yo ca tathā ‘‘evametaṃ brāhmaṇā’’tiādinā attanā sampaṭicchito, tameva atthaṃ nigamanavasena dassento yathānusandhināva satthā desanaṃ niṭṭhāpesi|</p>

<p rend="centre">araññavāsakāraṇavaṇṇanā niṭṭhitā|</p>

<p rend="subhead">desanānumodanāvaṇṇanā</p>

<p rend="bodytext" n="56"><hi rend="paranum">56</hi><hi rend="dot">.</hi> evaṃ niṭṭhāpitāya desanāya brāhmaṇo tattha bhagavati pasādaṃ pavedento <hi rend="bold">‘‘abhikkanta’’</hi>ntiādimāha| <hi rend="bold">abhikkantā</hi>ti (sārattha. ṭī. 1.15.desanānumodanakathā; dī. ni. ṭī. 1.250; saṃ. ni. ṭī. 1.1.1; a. ni. ṭī. 2.2.16) atikkantā, vigatāti atthoti āha <hi rend="bold">‘‘khaye dissatī’’</hi>ti| teneva hi <hi rend="bold">‘‘nikkhanto paṭhamo yāmo’’</hi>ti vuttaṃ| <hi rend="bold">abhikkantataro</hi>ti ativiya kantataro manoramo| tādiso ca sundaro bhaddako nāma hotīti āha <hi rend="bold">‘‘sundare dissatī’’</hi>ti|</p>

<p rend="bodytext"><hi rend="bold">ko</hi>ti devanāgayakkhagandhabbādīsu ko katamo| <hi rend="bold">me</hi>ti mama| <hi rend="bold">pādānī</hi>ti pāde| <hi rend="bold">iddhiyā</hi>ti imāya evarūpāya deviddhiyā| <hi rend="bold">yasasā</hi>ti iminā edisena parivārena parijanena| <hi rend="bold">jala</hi>nti vijjotamāno| <hi rend="bold">abhikkantenā</hi>ti ativiya kantena kamanīyena abhirūpena| <hi rend="bold">vaṇṇenā</hi>ti chavivaṇṇena sarīravaṇṇanibhāya| <hi rend="bold">sabbā obhāsayaṃ disā</hi>ti dasapi disā obhāsento pabhāsento, cando viya sūriyo viya ca ekobhāsaṃ ekālokaṃ <pb ed="M" n="1.0230"/> karontoti gāthāya attho| <hi rend="bold">abhirūpe</hi>ti uḷārarūpe sampannarūpe|</p>

<p rend="bodytext">‘‘coro <pb ed="V" n="1.0205"/> coro, sappo sappo’’tiādīsu <hi rend="bold">bhaye āmeḍitaṃ</hi>| ‘‘vijjha vijjha, pahara paharā’’tiādīsu <hi rend="bold">kodhe,</hi> ‘‘sādhu sādhūtiādīsu (ma. ni. 1.327; saṃ. ni. 2.127; 3.35; 5.1085) <hi rend="bold">pasaṃsāyaṃ,</hi> ‘‘gaccha gaccha, lunāhi lunāhī’’tiādīsu <hi rend="bold">turite,</hi> ‘‘āgaccha āgacchā’’tiādīsu <hi rend="bold">kotūhale,</hi> ‘‘buddho buddhoti cintento’’tiādīsu (bu. vaṃ. 2.44) <hi rend="bold">acchare,</hi> ‘‘abhikkamathāyasmanto, abhikkamathāyasmanto’’tiādīsu (dī. ni. 3.20; a. ni. 9.11) <hi rend="bold">hāse,</hi> ‘‘kahaṃ ekaputtaka, kahaṃ ekaputtakā’’tiādīsu (ma. ni. 2.353; saṃ. ni. 2.63) <hi rend="bold">soke,</hi> ‘‘aho sukhaṃ aho sukha’’ntiādīsu (udā. 20; dī. ni. 3.305; cūḷava. 332) <hi rend="bold">pasāde</hi>| <hi rend="bold">ca</hi>-saddo avuttasamuccayattho| tena garahāasammānādīnaṃ saṅgaho daṭṭhabbo| tattha ‘‘pāpo pāpo’’tiādīsu <hi rend="bold">garahāyaṃ</hi>| ‘‘abhirūpaka abhirūpakā’’tiādīsu <hi rend="bold">asammāne</hi> daṭṭhabbaṃ|</p>

<p rend="bodytext">nayidaṃ āmeḍitavasena dvikkhattuṃ vuttaṃ, atha kho atthadvayavasenāti dassento <hi rend="bold">‘‘atha vā’’</hi>tiādimāha| <hi rend="bold">abhikkanta</hi>nti vacanaṃ apekkhitvā napuṃsakaliṅgavasena vuttaṃ, taṃ pana bhagavato vacanaṃ dhammassa desanāti katvā tathā vuttaṃ| atthamattadassanaṃ vā etaṃ, tasmā atthavasena liṅgavibhattivipariṇāmo veditabbo| dutiyapadepi eseva nayo| <hi rend="bold">dosanāsanato</hi>ti rāgādikilesadosavidhamanato, <hi rend="bold">guṇādhigamanato</hi>ti sīlādiguṇānaṃ sampāpanato| ye guṇe desanā adhigameti, tesu padhānabhūtā dassetabbāti te padhānabhūte tāva dassetuṃ <hi rend="bold">‘‘saddhājananato paññājananato’’</hi>ti vuttaṃ| saddhāpamukhā hi lokiyā guṇā, paññāpamukhā lokuttarā| sīlādiatthasampattiyā <hi rend="bold">sātthato,</hi> sabhāvaniruttisampattiyā <hi rend="bold">sabyañjanato</hi>| suviññeyyasaddapayogatāya <hi rend="bold">uttānapadato,</hi> saṇhasukhumabhāvena dubbiññeyyatthatāya <hi rend="bold">gambhīratthato</hi>| siniddhamudumadhurasaddapayogatāya <hi rend="bold">kaṇṇasukhato,</hi> vipulavisuddhapemanīyatthatāya <hi rend="bold">hadayaṅgamato</hi>| mānātimānavidhamanena <hi rend="bold">anattukkaṃsanato,</hi> thambhasārambhamaddanena <hi rend="bold">aparavambhanato</hi>| hitādhippāyapavattiyā paresaṃ rāgapariḷāhādivūpasamanena ca <hi rend="bold">karuṇāsītalato,</hi> kilesandhakāravidhamanena <pb ed="M" n="1.0231"/> <hi rend="bold">paññāvadātato</hi>| karavīkarutamañjutāya <hi rend="bold">āpātharamaṇīyato,</hi> pubbāparāviruddhasuvisuddhatthatāya <hi rend="bold">vimaddakkhamato</hi>| āpātharamaṇīyatāya eva <hi rend="bold">suyyamānasukhato,</hi> vimaddakkhamatāya hitajjhāsayappavattitatāya ca <hi rend="bold">vīmaṃsiyamānahitato| evamādīhī</hi>ti <hi rend="bold">ādi</hi>saddena saṃsāracakkanivattanato, saddhammacakkappavattanato, micchāvādavidhamanato, sammāvādapatiṭṭhāpanato, akusalamūlasamuddharaṇato, kusalamūlasaṃropanato, apāyadvārapidhānato, saggamaggadvāravivaraṇato, pariyuṭṭhānavūpasamanato, anusayasamugghātanatoti evamādīnaṃ saṅgaho daṭṭhabbo|</p>

<p rend="bodytext"><hi rend="bold">adhomukhaṭṭhapita</hi>nti <pb ed="V" n="1.0206"/> kenaci adhomukhaṃ ṭhapitaṃ| <hi rend="bold">heṭṭhāmukhajāta</hi>nti sabhāveneva heṭṭhāmukhajātaṃ| <hi rend="bold">ugghāṭeyyā</hi>ti vivaṭaṃ kareyya| <hi rend="bold">hatthe gahetvā</hi>ti ‘‘puratthābhimukho, uttarābhimukho vā gacchā’’tiādīni avatvā hatthe gahetvā ‘‘nissandehaṃ esa maggo, evaṃ gacchā’’ti vadeyya| <hi rend="bold">kāḷapakkhacātuddasī</hi>ti kāḷapakkhe cātuddasī|</p>

<p rend="bodytext"><hi rend="bold">nikujjitaṃ</hi> ādheyyassa anādhārabhūtaṃ bhājanaṃ ādhārabhāvāpādanavasena <hi rend="bold">ukkujjeyya</hi>| heṭṭhāmukhajātatāya <hi rend="bold">saddhammavimukhaṃ,</hi> adhomukhaṭṭhapitatāya <hi rend="bold">asaddhamme patita</hi>nti evaṃ padadvayaṃ yathārahaṃ yojetabbaṃ, na yathāsaṅkhyaṃ| kāmaṃ kāmacchandādayopi paṭicchādakā, micchādiṭṭhi pana savisesaṃ paṭicchādikāti āha <hi rend="bold">‘‘micchādiṭṭhigahanapaṭicchanna’’</hi>nti| tenāha bhagavā ‘‘micchādiṭṭhiparamāhaṃ, bhikkhave, vajjaṃ vadāmī’’ti (a. ni. 1.310)| sabbo apāyagāmimaggo <hi rend="bold">kummaggo</hi> ‘‘kucchito maggo’’ti katvā| sammādiṭṭhiādīnaṃ ujupaṭipakkhatāya micchādiṭṭhiādayo aṭṭha micchattadhammā <hi rend="bold">micchāmaggo</hi>| teneva hi tadubhayapaṭipakkhataṃ sandhāya <hi rend="bold">‘‘saggamokkhamaggaṃ ācikkhantenā’’</hi>ti vuttaṃ| sappiādisannissayo padīpo na tathā ujjalo, yathā telasannissayoti <hi rend="bold">telapajjotaggahaṇaṃ</hi>| <hi rend="bold">etehi pariyāyehī</hi>ti etehi nikujjitukkujjanapaṭicchannavivaraṇādiupamopamitabbapakārehi, <hi rend="bold">etehi</hi> vā yathāvuttehi soḷasārammaṇapariggahasammohavihāradibbavihāravibhāvanapariyāyehi vijjāttayavibhāvanāpadesena attano sabbaññuguṇavibhāvanapariyāyehi ca| tenāha <hi rend="bold">‘‘anekapariyāyena dhammo pakāsito’’</hi>ti|</p>

<p rend="centre">desanānumodanāvaṇṇanā niṭṭhitā|</p>

<p rend="subhead">pasannakāravaṇṇanā</p>

<p rend="bodytext"><hi rend="bold">pasannakāra</hi>nti <pb ed="M" n="1.0232"/> pasannehi kātabbaṃ sakkāraṃ| <hi rend="bold">saraṇa</hi>nti paṭisaraṇaṃ| tenāha <hi rend="bold">‘‘parāyaṇa’’</hi>nti| parāyaṇabhāvo ca anatthanisedhanena atthasampaṭipādanena ca hotīti āha <hi rend="bold">‘‘aghassa tātā hitassa ca vidhātā’’</hi>ti| <hi rend="bold">aghassā</hi>ti dukkhatoti vadanti, pāpatoti pana yuttaṃ| nissakke cetaṃ sāmivacanaṃ| ettha ca nāyaṃ gami-saddo nī-saddādayo viya dvikammako, tasmā yathā ‘‘ajaṃ gāmaṃ netī’’ti vuccati, evaṃ ‘‘gotamaṃ saraṇaṃ gacchāmī’’ti vattuṃ na sakkā, ‘‘saraṇanti gacchāmī’’ti pana vattabbaṃ| iti-saddo cettha luttaniddiṭṭho, tassa cāyamattho – gamanañca tadadhippāyena bhajanaṃ, tathā jānanaṃ vāti dassento <hi rend="bold">‘‘iti iminā adhippāyenā’’</hi>tiādimāha<pb ed="V" n="1.0207"/>| tattha <hi rend="bold">bhajāmī</hi>tiādīsu purimassa purimassa pacchimaṃ pacchimaṃ atthavacanaṃ| <hi rend="bold">bhajanaṃ</hi> vā saraṇādhippāyena upasaṅkamanaṃ, <hi rend="bold">sevanaṃ</hi> santikāvacaratā, <hi rend="bold">payirupāsanaṃ</hi> vattapaṭivattakaraṇena upaṭṭhānanti evaṃ sabbathāpi anaññasaraṇataṃyeva dīpeti| <hi rend="bold">‘‘gacchāmī’’</hi>ti padassa kathaṃ ‘‘bujjhāmī’’ti ayamattho labbhatīti āha <hi rend="bold">‘‘yesañhī’’</hi>tiādi|</p>

<p rend="bodytext"><hi rend="bold">adhigatamagge,</hi> <hi rend="bold">sacchikatanirodhe</hi>ti padadvayenapi phalaṭṭhā eva dassitā, na maggaṭṭhāti te dassento <hi rend="bold">‘‘yathānusiṭṭhaṃ paṭipajjamāne cā’’</hi>ti āha| nanu ca kalyāṇaputhujjanopi yathānusiṭṭhaṃ paṭipajjatīti vuccatīti? kiñcāpi vuccati, nippariyāyena pana maggaṭṭhā eva tathā vattabbā, na itare niyāmokkamanābhāvato| tathā hi te eva <hi rend="bold">‘‘apāyesu apatamāne dhāretī’’</hi>ti vuttā| sammattaniyāmokkamanena hi apāyavinimuttisambhavo| <hi rend="bold">akkhāyatī</hi>ti ettha <hi rend="bold">iti</hi>-saddo ādiattho, pakārattho vā| tena ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti <hi rend="bold">suttapadaṃ</hi> (a. ni. 4.34; itivu. 90) saṅgaṇhāti, <hi rend="bold">vitthāro</hi>ti vā iminā| ettha ca <hi rend="bold">ariyamaggo</hi> niyyānikatāya, <hi rend="bold">nibbānaṃ</hi> tassa tadatthasiddhihetutāyāti ubhayamevettha nippariyāyena dhammoti vutto| nibbānañhi ārammaṇapaccayabhūtaṃ labhitvā ariyamaggassa tadatthasiddhi, ariyaphalānaṃ ‘‘yasmā tāya saddhāya avūpasantāyā’’tiādivacanato maggena samucchinnānaṃ kilesānaṃ paṭippassaddhipahānakiccatāya niyyānānuguṇatāya niyyānapariyosānatāya ca| pariyattidhammassa pana niyyānadhammasamadhigamahetutāyāti iminā <pb ed="M" n="1.0233"/> pariyāyena dhammabhāvo labbhati eva, svāyamattho pāṭhāruḷho evāti dassento ‘‘na kevala’’ntiādimāha|</p>

<p rend="bodytext">kāmarāgo bhavarāgoti evamādibhedo sabbopi rāgo virajjati pahīyati etenāti <hi rend="bold">rāgavirāgoti maggo kathito</hi>| ejāsaṅkhātāya taṇhāya antonijjhānalakkhaṇassa sokassa ca taduppattiyaṃ sabbaso parikkhīṇattā <hi rend="bold">anejamasokanti phalaṃ kathitaṃ| appaṭikūla</hi>nti avirodhadīpanato kenaci aviruddhaṃ, iṭṭhaṃ paṇītanti vā attho| paguṇarūpena pavattitattā, pakaṭṭhaguṇavibhāvanato vā <hi rend="bold">paguṇaṃ</hi>| yathāha ‘‘vihiṃsasaññī paguṇaṃ na bhāsiṃ, dhammaṃ paṇītaṃ manujesu brahme’’ti| sabbadhammakkhandhā kathitāti yojanā|</p>

<p rend="bodytext"><hi rend="bold">diṭṭhisīlasaṅghātenā</hi>ti ‘‘yāyaṃ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 356; ma. ni. 1.492; 3.54) evaṃ vuttāya diṭṭhiyā, ‘‘yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṃvattanikāni<pb ed="V" n="1.0208"/>, tathārūpehi sīlehi sīlasāmaññagato viharatī’’ti (dī. ni. 3.324; ma. ni. 1.492; 3.54; a. ni. 6.12; pari. 274) evaṃ vuttānaṃ sīlānañca saṃhatabhāvena, diṭṭhisīlasāmaññenāti attho| <hi rend="bold">saṃhato</hi>ti ghaṭito| ariyapuggalā hi yattha katthaci dūre ṭhitāpi attano guṇasāmaggiyā saṃhatā eva| <hi rend="bold">aṭṭha ca puggala dhammadasā te</hi>ti te purisayugavasena cattāropi puggalavasena aṭṭheva ariyadhammassa paccakkhadassāvitāya dhammadasā| tīṇi vatthūni saraṇanti gamanena tikkhattuṃ gamanena ca <hi rend="bold">tīṇi saraṇagamanāni</hi>| <hi rend="bold">paṭivedesī</hi>ti attano hadayagataṃ vācāya pavedesi|</p>

<p rend="centre">pasannakāravaṇṇanā niṭṭhitā|</p>

<p rend="subhead">saraṇagamanakathāvaṇṇanā</p>

<p rend="bodytext">saraṇagamanassa visayapabhedaphalasaṃkilesabhedānaṃ viya kattu ca vibhāvanā tattha kosallāya hotīti <hi rend="bold">‘‘saraṇagamanesu kosallatthaṃ</hi> <pb ed="M" n="1.0234"/> <hi rend="bold">saraṇaṃ…pe.… veditabbo’’</hi>ti vuttaṃ tena vinā saraṇagamanasseva asambhavato| kasmā panettha vodānaṃ na gahitaṃ, nanu vodānavibhāvanāpi tattha kosallāvahāti? saccametaṃ, taṃ pana saṃkilesaggahaṇeneva atthato dīpitaṃ hotīti na gahitaṃ| yāni hi tesaṃ saṃkilesakāraṇāni aññāṇādīni, tesaṃ sabbena sabbaṃ anuppannānaṃ anuppādanena, uppannānañca pahānena vodānaṃ hotīti| hiṃsatthassa sara-saddassa vasenetaṃ padaṃ daṭṭhabbanti <hi rend="bold">‘‘hiṃsatīti saraṇa’’</hi>nti vatvā taṃ pana hiṃsanaṃ kesaṃ, kathaṃ, kassa vāti codanaṃ sodhento <hi rend="bold">‘‘saraṇagatāna’’</hi>ntiādimāha| tattha <hi rend="bold">bhaya</hi>nti vaṭṭabhayaṃ| <hi rend="bold">santāsa</hi>nti cittutrāsaṃ| teneva cetasikadukkhassa gahitattā <hi rend="bold">dukkha</hi>nti idha kāyikaṃ dukkhaṃ| <hi rend="bold">duggatiparikilesa</hi>nti duggatipariyāpannaṃ sabbaṃ dukkhaṃ| tayidaṃ sabbaṃ parato phalakathāyaṃ āvi bhavissati| <hi rend="bold">eta</hi>nti ‘‘saraṇa’’nti padaṃ|</p>

<p rend="bodytext">evaṃ avisesato saraṇasaddassa atthaṃ dassetvā idāni visesato dassetuṃ <hi rend="bold">‘‘atha vā’’</hi>tiādi vuttaṃ| <hi rend="bold">hite pavattamānenā</hi>ti ‘‘sampannasīlā, bhikkhave, viharathā’’tiādinā (ma. ni. 1.64, 69) atthe niyojanena| <hi rend="bold">ahitā ca nivattanenā</hi>ti <hi rend="bold">‘‘pāṇātipātassa kho pāpako vipāko pāpakaṃ abhisamparāya’’</hi>ntiādinā ādīnavadassanādimukhena anatthato vinivattanena| <hi rend="bold">bhayaṃ hiṃsatī</hi>ti hitāhitesu appavattipavattihetukaṃ byasanaṃ appavattikaraṇena vināseti<pb ed="V" n="1.0209"/>| <hi rend="bold">bhavakantārā uttāraṇena</hi> maggasaṅkhāto dhammo, itaro <hi rend="bold">assāsadānena</hi> sattānaṃ bhayaṃ hiṃsatīti yojanā| <hi rend="bold">kārāna</hi>nti dānavasena pūjāvasena ca upanītānaṃ sakkārānaṃ| <hi rend="bold">vipulaphalapaṭilābhakaraṇena</hi> sattānaṃ bhayaṃ hiṃsati anuttaradakkhiṇeyyabhāvatoti adhippāyo| <hi rend="bold">imināpi pariyāyenā</hi>ti imināpi vibhajitvā vuttena kāraṇena|</p>

<p rend="bodytext">‘‘sammāsambuddho bhagavā, svākkhāto dhammo, suppaṭipanno saṅgho’’ti evaṃ pavatto tattha ratanattaye pasādo tappasādo, tadeva ratanattayaṃ garu etassāti taggaru, tassa bhāvo taggarutā, tappasādo ca taggarutā ca <hi rend="bold">tappasādataggarutā,</hi> tāhi| vidhutadiṭṭhivicikicchāsammohassaddhiyāditāya <hi rend="bold">vihatakileso</hi>| ‘‘tadeva ratanattayaṃ parāyaṇaṃ gati <pb ed="M" n="1.0235"/> tāṇaṃ leṇa’’nti evaṃ ākārena pavattiyā <hi rend="bold">tapparāyaṇatākārapavatto cittuppādo saraṇagamanaṃ</hi> ‘‘saraṇanti gacchati etenā’’ti| <hi rend="bold">taṃsamaṅgī</hi>ti tena yathāvuttacittuppādena samannāgato| <hi rend="bold">evaṃ upetī</hi>ti evaṃ bhajati sevati payirupāsati, evaṃ vā jānāti bujjhatīti evamattho veditabbo| ettha ca pasādaggahaṇena lokiyasaraṇagamanamāha| tañhi pasādappadhānaṃ, na ñāṇappadhānaṃ| garutāgahaṇena lokuttaraṃ| ariyā hi ratanattayaṃ guṇābhiññātāya pāsāṇacchattaṃ viya garuṃ katvā passanti, tasmā tappasādena vikkhambhanavasena vihatakileso taggarutāya samucchedavasenāti yojetabbaṃ| tapparāyaṇatā panettha taggatikatāti tāya catubbidhampi vakkhamānaṃ saraṇagamanaṃ gahitanti daṭṭhabbaṃ| avisesena vā pasādagarutā jotitāti pasādaggahaṇena aveccappasādassa itarassa ca gahaṇaṃ, tathā garutāgahaṇenāti ubhayenapi ubhayaṃ saraṇagamanaṃ yojetabbaṃ|</p>

<p rend="bodytext">maggakkhaṇe ijjhatīti yojanā| <hi rend="bold">nibbānārammaṇaṃ hutvā</hi>ti etena atthato catusaccādhigamoyeva lokuttaraṃ saraṇagamananti dasseti| tattha hi nibbānadhammo sacchikiriyābhisamayavasena, maggadhammo bhāvanābhisamayavasena paṭivijjhiyamānoyeva saraṇagamanattaṃ sādheti, buddhaguṇā pana sāvakagocarabhūtā pariññābhisamayavasena, tathā ariyasaṅghaguṇā| tenāha <hi rend="bold">‘‘kiccato sakalepi ratanattaye ijjhatī’’</hi>ti, ijjhantañca saheva ijjhati, na lokiyaṃ viya paṭipāṭiyā asammohapaṭivedhena paṭividdhattāti adhippāyo| ye pana vadanti ‘‘na saraṇagamanaṃ nibbānārammaṇaṃ hutvā pavattati, maggassa adhigatattā pana adhigatameva hoti ekaccānaṃ tevijjādīnaṃ lokiyavijjādayo viyā’’ti, tesaṃ lokiyameva saraṇagamanaṃ siyā, na lokuttaraṃ, tañca ayuttaṃ duvidhassapi icchitabbattā| <hi rend="bold">ta</hi>nti lokiyasaraṇagamanaṃ| <hi rend="bold">saddhāpaṭilābho</hi> ‘‘sammāsambuddho bhagavā’’tiādinā| <hi rend="bold">saddhāmūlikā</hi>ti yathāvuttasaddhāpubbaṅgamā <hi rend="bold">sammādiṭṭhi</hi> buddhasubuddhataṃ dhammasudhammataṃ saṅghasuppaṭipatiñca lokiyāvabodhavaseneva <pb ed="V" n="1.0210"/> sammā ñāyena dassanato| ‘‘saddhāmūlikā sammādiṭṭhī’’ti etena saddhūpanissayā yathāvuttalakkhaṇā paññā lokiyasaraṇagamananti dasseti| tenāha <hi rend="bold">‘‘diṭṭhijukammanti vuccatī’’</hi>ti ‘‘diṭṭhi eva attano paccayehi ujuṃ karīyatī’’ti katvā| diṭṭhi vā ujuṃ karīyati etenāti <hi rend="bold">diṭṭhijukammaṃ,</hi> tathā pavatto cittuppādo<pb ed="M" n="1.0236"/>| evañca katvā ‘‘tapparāyaṇatākārapavatto cittuppādo’’ti idañca vacanaṃ samatthitaṃ hoti| saddhāpubbaṅgamasammādiṭṭhiggahaṇaṃ pana cittuppādassa tappadhānatāyāti daṭṭhabbaṃ| ‘‘saddhāpaṭilābho’’ti iminā mātādīhi ussāhitadārakādīnaṃ viya ñāṇavippayuttasaraṇagamanaṃ dasseti, ‘‘sammādiṭṭhī’’ti iminā ñāṇasampayuttasaraṇagamanaṃ|</p>

<p rend="bodytext"><hi rend="bold">tayidaṃ</hi> lokiyaṃ saraṇagamanaṃ| <hi rend="bold">attā</hi> sanniyyātīyati appīyati pariccajīyati etenāti <hi rend="bold">attasanniyyātanaṃ,</hi> yathāvuttaṃ diṭṭhijukammaṃ| taṃ ratanattayaṃ parāyaṇaṃ paṭisaraṇaṃ etassāti tapparāyaṇo, puggalo, cittuppādo vā, tassa bhāvo <hi rend="bold">tapparāyaṇatā,</hi> yathāvuttadiṭṭhijukammameva| saraṇanti adhippāyena sissabhāvaṃ antevāsikabhāvaṃ upagacchati etenāti <hi rend="bold">sissabhāvūpagamanaṃ</hi>| saraṇagamanādhippāyeneva paṇipatati etenāti <hi rend="bold">paṇipāto</hi>| sabbattha yathāvuttadiṭṭhijukammavaseneva attho veditabbo| <hi rend="bold">attapariccajana</hi>nti saṃsāradukkhanittharaṇatthaṃ attano attabhāvassa pariccajanaṃ| esa nayo sesesupi| <hi rend="bold">buddhādīnaṃyevā</hi>ti avadhāraṇaṃ itaresupi saraṇagamanavisesesu yathārahaṃ vattabbaṃ| evañhi tadaññanivattanaṃ kataṃ hoti|</p>

<p rend="bodytext">evaṃ attasanniyātanādīni ekena pakārena dassetvā idāni aparehipi pakārehi dassetuṃ <hi rend="bold">‘‘apicā’’</hi>tiādi āraddhaṃ| tena pariyāyantarehipi attasanniyyātanādi katameva hoti atthassa abhinnattāti dasseti| <hi rend="bold">āḷavakādīna</hi>nti <hi rend="bold">ādi</hi>-saddena sātāgirihemavatādīnaṃ saṅgaho daṭṭhabbo| nanu cete āḷavakādayo maggeneva āgatasaraṇagamanā, kathaṃ tesaṃ tapparāyaṇatāsaraṇagamanaṃ vuttanti? maggenāgatasaraṇagamanehipi ‘‘so ahaṃ vicarissāmi gāmā gāma’’ntiādinā (saṃ. ni. 1.246) tehi tapparāyaṇatākārassa paveditattā tathā vuttaṃ|</p>

<p rend="bodytext"><hi rend="bold">ñāti…pe.… vasenā</hi>ti ettha ñātivasena bhayavasena ācariyavasena dakkhiṇeyyavasenāti paccekaṃ ‘‘vasenā’’ti padaṃ yojetabbaṃ| tattha <hi rend="bold">ñātivasenā</hi>ti ñātibhāvavasena| evaṃ sesesupi| <hi rend="bold">dakkhiṇeyyapaṇipātenā</hi>ti dakkhiṇeyyatāhetukena paṇipātena| <hi rend="bold">itarehī</hi>ti ñātibhāvādivasappavattehi tīhi paṇipātehi| <hi rend="bold">itarehī</hi>tiādinā saṅkhepato <pb ed="M" n="1.0237"/> vuttamatthaṃ vitthārato dassetuṃ <hi rend="bold">‘‘tasmā’’</hi>tiādi vuttaṃ| <hi rend="bold">vandatī</hi>ti paṇipātassa lakkhaṇavacanaṃ| <hi rend="bold">evarūpa</hi>nti diṭṭhadhammikaṃ <pb ed="V" n="1.0211"/> sandhāya vadati| samparāyikañhi niyyānikaṃ vā anusāsanaṃ paccāsīsanto dakkhiṇeyyapaṇipātameva karotīti adhippāyo| <hi rend="bold">saraṇagamanappabhedo</hi>ti saraṇagamanavibhāgo|</p>

<p rend="bodytext">ariyamaggoyeva lokuttarasaraṇagamananti āha <hi rend="bold">‘‘cattāri sāmaññaphalāni vipākaphala’’</hi>nti| <hi rend="bold">sabbadukkhakkhayo</hi>ti sakalassa vaṭṭadukkhassa anuppādanirodho| <hi rend="bold">eta</hi>nti ‘‘cattāri ariyasaccāni, sammappaññāya passatī’’ti (dha. pa. 190) evaṃ vuttaṃ ariyasaccadassanaṃ|</p>

<p rend="bodytext"><hi rend="bold">niccato anupagamanādivasenā</hi>ti niccanti aggahaṇādivasena| <hi rend="bold">aṭṭhāna</hi>nti hetupaṭikkhepo| <hi rend="bold">anavakāso</hi>ti paccayapaṭikkhepo| ubhayenapi kāraṇameva paṭikkhipati| <hi rend="bold">ya</hi>nti yena kāraṇena| <hi rend="bold">diṭṭhisampanno</hi>ti maggadiṭṭhiyā sampanno sotāpanno| <hi rend="bold">kañci saṅkhāra</hi>nti catubhūmakesu saṅkhatasaṅkhāresu ekasaṅkhārampi| <hi rend="bold">niccato upagaccheyyā</hi>ti ‘‘nicco’’ti gaṇheyya| <hi rend="bold">sukhato upagaccheyyā</hi>ti ‘‘ekantasukhī attā hoti arogo paraṃ maraṇā’’ti (dī. ni. 1.76) evaṃ attadiṭṭhivasena sukhato gāhaṃ sandhāyetaṃ vuttaṃ| diṭṭhivippayuttacittena pana ariyasāvako pariḷāhavūpasamanatthaṃ mattahatthiparittāsito viya cokkhabrāhmaṇo ukkārabhūmiṃ kañci saṅkhāraṃ sukhato upagacchati| attavāre kasiṇādipaññattisaṅgahaṇatthaṃ ‘‘saṅkhāra’’nti avatvā <hi rend="bold">‘‘kañci dhamma’’</hi>nti vuttaṃ| imesupi vāresu catubhūmakavaseneva paricchedo veditabbo tebhūmakavaseneva vā| yaṃ yañhi puthujjano gāhavasena gaṇhāti, tato tato ariyasāvako gāhaṃ viniveṭheti| <hi rend="bold">mātara</hi>ntiādīsu janikā mātā, janako pitā, manussabhūto khīṇāsavo <hi rend="bold">arahā</hi>ti adhippeto| kiṃ pana ariyasāvako aññaṃ jīvitā voropeyyāti? etampi aṭṭhānaṃ, puthujjanabhāvassa pana mahāsāvajjabhāvadassanatthaṃ ariyasāvakassa phaladīpanatthañcevaṃ vuttaṃ| <hi rend="bold">duṭṭhacitto</hi> vadhakacittena paduṭṭhacitto| <hi rend="bold">lohitaṃ uppādeyyā</hi>ti jīvamānakasarīre khuddakamakkhikāya pivanamattampi lohitaṃ uppādeyya| <hi rend="bold">saṅghaṃ bhindeyyā</hi>ti samānasaṃvāsakaṃ samānasīmāyaṃ ṭhitaṃ saṅghaṃ ‘kammena uddesena voharanto anussāvanena salākaggāhenā’’ti (pari. 458) evaṃ vuttehi pañcahi kāraṇehi bhindeyya<pb ed="M" n="1.0238"/>| <hi rend="bold">aññaṃ satthāra</hi>nti aññaṃ titthakaraṃ ‘‘ayaṃ me satthā’’ti evaṃ gaṇheyyāti <hi rend="bold">netaṃ ṭhānaṃ vijjatī</hi>ti attho|</p>

<p rend="bodytext"><hi rend="bold">na te gamissanti apāyabhūmi</hi>nti te buddhaṃ saraṇaṃ gatā tannimittaṃ apāyabhūmiṃ na gamissanti, <hi rend="bold">devakāyaṃ</hi> pana <hi rend="bold">paripūressantī</hi>ti attho|</p>

<p rend="bodytext"><hi rend="bold">dasahi</hi> <pb ed="V" n="1.0212"/> <hi rend="bold">ṭhānehī</hi>ti dasahi kāraṇehi| <hi rend="bold">adhiggaṇhantī</hi>ti adhibhavanti| <hi rend="bold">velāmasuttādivasenāpī</hi>ti ettha ‘‘caturāsītisahassasaṅkhānaṃ suvaṇṇapātirūpiyapātikaṃsapātīnaṃ yathākkamaṃ rūpiyasuvaṇṇahiraññapūrānaṃ karīsassa catutthabhāvappamāṇānaṃ sabbālaṅkārapaṭimaṇḍitānaṃ caturāsītiyā hatthisahassānaṃ caturāsītiyā assasahassānaṃ caturāsītiyā rathasahassānaṃ caturāsītiyā dhenusahassānaṃ caturāsītiyā kaññāsahassānaṃ caturāsītiyā pallaṅkasahassānaṃ caturāsītiyā vatthakoṭisahassānaṃ aparimāṇassa ca khajjabhojjādibhedassa āhārassa pariccajanavasena sattamāsādhikāni satta saṃvaccharāni nirantaraṃ pavattavelāmamahādānato ekassa sotāpannassa dinnadānaṃ mahapphalataraṃ, tato sataṃ sotāpannānaṃ dinnadānato ekassa sakadāgāmissa, tato ekassa anāgāmissa, tato ekassa arahato, tato ekassa paccekabuddhassa, tato sammāsambuddhassa, tato buddhappamukhassa saṅghassa dinnadānaṃ mahapphalataraṃ, tato cātuddisaṃ saṅghaṃ uddissa vihārakaraṇaṃ, tato saraṇagamanaṃ mahapphalatara’’nti imamatthaṃ dīpentassa velāmasuttassa (a. ni. 9.20) vasena| vuttañhetaṃ ‘‘yaṃ gahapati, velāmo brāhmaṇo dānaṃ adāsi mahādānaṃ, yo ekaṃ diṭṭhisampannaṃ bhojeyya, idaṃ tato mahapphalatara’’ntiādi (a. ni. 9.20)| <hi rend="bold">velāmasuttādī</hi>ti <hi rend="bold">ādi</hi>-saddena aggappasādasuttādīnaṃ (a. ni. 4.34; itivu. 90) saṅgaho daṭṭhabbo|</p>

<p rend="bodytext"><hi rend="bold">aññāṇaṃ</hi> vatthuttayassa guṇānaṃ ajānanaṃ tattha sammoho, ‘‘buddho nu kho, na nu kho buddho’’tiādinā vicikicchā <hi rend="bold">saṃsayo,</hi> <hi rend="bold">micchāñāṇaṃ</hi> tassa guṇānaṃ aguṇabhāvaparikappanena viparītaggāho| <hi rend="bold">ādi</hi>-saddena anādarāgāravādīnaṃ saṅgaho| <hi rend="bold">na mahājutika</hi>nti na ujjalaṃ, aparisuddhaṃ apariyodātanti attho| <hi rend="bold">na mahāvipphāra</hi>nti anuḷāraṃ| <hi rend="bold">sāvajjo</hi>ti diṭṭhitaṇhādivasena sadoso| lokiyaṃ saraṇagamanaṃ sikkhāsamādānaṃ viya <pb ed="M" n="1.0239"/> aggahitakālaparicchedaṃ jīvitapariyantameva hoti, tasmā tassa khandhabhedena bhedoti āha <hi rend="bold">‘‘anavajjo kālakiriyāyā’’</hi>ti| <hi rend="bold">so</hi>ti anavajjo saraṇagamanabhedo| satipi anavajjatte iṭṭhaphalopi na hotīti āha <hi rend="bold">‘‘aphalo’’</hi>ti|</p>

<p rend="centre">saraṇagamanakathāvaṇṇanā niṭṭhitā|</p>

<p rend="subhead">upāsakavidhikathāvaṇṇanā</p>

<p rend="bodytext"><hi rend="bold">ko</hi> <pb ed="V" n="1.0213"/> <hi rend="bold">upāsako</hi>ti sarūpapucchā, tasmā kiṃlakkhaṇo upāsakoti vuttaṃ hoti| <hi rend="bold">kasmā</hi>ti hetupucchā| tena kena pavattinimittena upāsakasaddo tasmiṃ puggale niruḷhoti dasseti| <hi rend="bold">kimassa sīla</hi>nti kīdisaṃ assa upāsakassa sīlaṃ, kittakena sīlenāyaṃ sīlasampanno nāma hotīti attho| <hi rend="bold">ko ājīvo</hi>ti ko assa sammāājīvo, so pana micchājīvassa parivajjanena hotīti sopi vibhajīyatīti| <hi rend="bold">kā vipattī</hi>ti kā assa sīlassa, ājīvassa vā vipatti| anantarassa hi vidhi vā paṭisedho vā| <hi rend="bold">kā sampattī</hi>ti etthāpi eseva nayo|</p>

<p rend="bodytext"><hi rend="bold">yo kocī</hi>ti khattiyādīsu yo koci| tena saraṇagamanamevettha kāraṇaṃ, na jātiādivisesoti dasseti| <hi rend="bold">upāsanato</hi>ti teneva saraṇagamanena tattha ca sakkaccakāritāya ādaragāravabahumānādiyogena payirupāsanato| <hi rend="bold">veramaṇiyo</hi>ti veraṃ vuccati pāṇātipātādidussīlyaṃ, tassa maṇanato hananato vināsanato veramaṇiyo, pañca viratiyo viratippadhānattā tassa sīlassa| tenevāha tattha tattha <hi rend="bold">‘‘paṭivirato hotī’’</hi>ti|</p>

<p rend="bodytext"><hi rend="bold">micchāvaṇijjā</hi>ti na sammāvaṇijjā ayuttavaṇijjā asāruppavaṇijjā| <hi rend="bold">pahāyā</hi>ti akaraṇeneva pajahitvā| <hi rend="bold">dhammenā</hi>ti dhammato anapetena| tena aññampi adhammikaṃ jīvikaṃ paṭikkhipati| <hi rend="bold">samenā</hi>ti avisamena| tena kāyavisamādiduccaritaṃ vajjetvā kāyasamādinā sucaritena jīvanaṃ dasseti| <hi rend="bold">satthavaṇijjā</hi>ti āvudhabhaṇḍaṃ katvā vā kāretvā vā yathākataṃ vā paṭilabhitvā tassa vikkayo| <hi rend="bold">satthavaṇijjā</hi>ti manussavikkayo<pb ed="M" n="1.0240"/>| <hi rend="bold">maṃsavaṇijjā</hi>ti sūnakārādayo viya migasūkarādike posetvā maṃsaṃ sampādetvā vikkayo| <hi rend="bold">majjavaṇijjā</hi>ti yaṃ kiñci majjaṃ yojetvā tassa vikkayo| <hi rend="bold">visavaṇijjā</hi>ti visaṃ yojetvā, visaṃ gahetvā vā tassa vikkayo| tattha satthavaṇijjā paroparodhanimittatāya akaraṇīyā vuttā, sattavaṇijjā abhujissabhāvakaraṇato, maṃsavisavaṇijjā vadhahetuto, majjavaṇijjā pamādaṭṭhānato|</p>

<p rend="bodytext"><hi rend="bold">tassevā</hi>ti pañcaveramaṇilakkhaṇassa sīlassa ceva pañcamicchāvaṇijjālakkhaṇassa ājīvassa ca| <hi rend="bold">vipattī</hi>ti bhedo pakopo ca| <hi rend="bold">yāyā</hi>ti yāya paṭipattiyā| <hi rend="bold">caṇḍālo</hi>ti upāsakacaṇḍālo| <hi rend="bold">mala</hi>nti upāsakamalaṃ| <hi rend="bold">patikiṭṭho</hi>ti upāsakanihīno| buddhādīsu kammakammaphalesu ca saddhāvipariyāyo assaddhiyaṃ micchādhimokkho| yathāvuttena assaddhiyena samannāgato <hi rend="bold">assaddho</hi>| yathāvutta sīlavipatti ājīvavipattivasena <hi rend="bold">dussīlo</hi>| ‘‘iminā diṭṭhādinā <pb ed="V" n="1.0214"/> idaṃ nāma maṅgalaṃ bhavissatī’’ti evaṃ bālajanaparikappitakotūhalasaṅkhātena diṭṭhasutamutamaṅgalena samannāgato <hi rend="bold">kotūhalamaṅgaliko</hi>| <hi rend="bold">maṅgalaṃ paccetī</hi>ti diṭṭhamaṅgalādibhedaṃ maṅgalameva pattiyāyati| <hi rend="bold">no kamma</hi>nti kammassakataṃ no pattiyāyati| <hi rend="bold">ito bahiddhā</hi>ti ito sabbaññubuddhasāsanato bahiddhā bāhirakasamaye| <hi rend="bold">dakkhiṇeyyaṃ pariyesatī</hi>ti duppaṭipannaṃ dakkhiṇārahasaññī gavesati| <hi rend="bold">pubbakāraṃ karotī</hi>ti dānamānanādikaṃ kusalakiriyaṃ paṭhamaṃ karoti| ettha ca dakkhiṇeyyapariyesanapubbakāre ekaṃ katvā pañca dhammā veditabbā|</p>

<p rend="bodytext">vipattiyaṃ vuttavipariyāyena <hi rend="bold">sampatti</hi> ñātabbā| ayaṃ pana viseso – catunnampi parisānaṃ ratijananaṭṭhena upāsakova ratanaṃ <hi rend="bold">upāsakaratanaṃ</hi>| guṇasobhākittisaddasugandhatāhi upāsakova padumaṃ <hi rend="bold">upāsakapadumaṃ</hi>| tathā <hi rend="bold">upāsakapuṇḍarīko</hi>|</p>

<p rend="bodytext"><hi rend="bold">ādimhī</hi>ti ādiatthe| <hi rend="bold">koṭiya</hi>nti pariyantakoṭiyaṃ| <hi rend="bold">vihāraggenā</hi>ti ovarakakoṭṭhāsena, ‘‘imasmiṃ gabbhe vasantānaṃ idaṃ nāma panasaphalaṃ pāpuṇātī’’tiādinā taṃtaṃvasanaṭṭhānakoṭṭhāsenāti attho| <hi rend="bold">ajjata</hi>nti ajjicceva attho|</p>

<p rend="bodytext"><hi rend="bold">pāṇehi</hi> <pb ed="M" n="1.0241"/> <hi rend="bold">upeta</hi>nti iminā tassa saraṇagamanassa āpāṇakoṭikataṃ dassento <hi rend="bold">‘‘yāva me jīvitaṃ pavattatī’’</hi>tiādinā vatvā puna jīvitena taṃ vatthuttayaṃ paṭipūjento ‘‘saraṇagamanaṃ rakkhāmī’’ti uppannaṃ tassa brāhmaṇassa adhippāyaṃ vibhāvento <hi rend="bold">‘‘ahañhī’’</hi>tiādimāha| <hi rend="bold">pāṇehi upeta</hi>nti hi yāva me pāṇā dharanti, tāva saraṇaṃ upetaṃ, upento ca na vācāmattena, na ekavāraṃ cittuppādanamattena, atha kho pāṇe pariccajitvāpi yāvajīvaṃ upetanti evamettha attho veditabboti|</p>

<p rend="centre">upāsakavidhikathāvaṇṇanā niṭṭhitā|</p>

<p rend="centre">bhayabheravasuttavaṇṇanāya līnatthappakāsanā samattā|</p>

</xml>