<xml src="s0202t-m51.xml">
<sutra id="m51"/>

<p rend="nikaya">majjhimanikāye</p>

<div id="mn2" n="mn2" type="book">
<head rend="book">majjhimapaṇṇāsaṭīkā</head>

<div id="mn2_1" n="mn2_1" type="vagga">
<head rend="chapter">1. gahapativaggo</head>

<p rend="subhead">1. kandarakasuttavaṇṇanā</p>

<p rend="bodytext" n="1"><hi rend="paranum">1</hi><hi rend="dot">.</hi> <hi rend="bold">ārāmapokkharaṇīādīsū</hi>ti <pb ed="V" n="2.0001"/><pb ed="M" n="2.0001"/> ārāmapokkharaṇīuyyānacetiyaṭṭhānādīsu| <hi rend="bold">ussannā</hi>ti bahulā| asokakaṇikārakoviḷārakumbhīrājarukkhehi sammissatāya taṃ campakavanaṃ <hi rend="bold">nīlādipañcavaṇṇakusumapaṭimaṇḍita</hi>nti daṭṭhabbaṃ, na campakarukkhānaṃyeva nīlādipañcavaṇṇakusumatāyāti vadanti| <hi rend="bold">bhagavā kusumagandhasugandhe campakavane viharatī</hi>ti iminā na māpanakāle eva tasmiṃ nagare campakarukkhā ussannā, atha kho aparabhāgepīti dasseti| ‘‘pañcasatamattehi aḍḍhateḷasehī’’ti evaṃ <hi rend="bold">adassitaparicchedena</hi>| hatthino cāreti sikkhāpetīti hatthācariyo hatthīnaṃ sikkhāpako, tassa puttoti āha <hi rend="bold">‘‘hatthācariyassa putto’’</hi>ti| tadā bhagavā tesaṃ pasādajananatthaṃ attano buddhānubhāvaṃ aniguhitvāva nisinnoti dassento <hi rend="bold">‘‘chabbaṇṇānaṃ ghanabuddharasmīna’’</hi>ntiādimāha| <hi rend="bold">bhagavato ceva gāravenā</hi>ti bhagavato garubhāvena, bhagavati gāravenāti vā pāṭho|</p>

<p rend="bodytext"><hi rend="bold">niccaṃ</hi> <pb ed="V" n="2.0002"/> <hi rend="bold">na hotī</hi>ti abhiṇhaṃ na hoti, kadācideva hotīti attho| abhiṇhaniccatā hi idha adhippetā, na kūṭaṭṭhaniccatā| loke kiñci vimhayāvahaṃ disvā hatthavikārampi karonti, aṅguliṃ vā phoṭayanti, taṃ sandhāya vuttaṃ <pb ed="M" n="2.0002"/> <hi rend="bold">‘‘accharaṃ paharituṃ yutta’’</hi>nti| <hi rend="bold">abhūtapubbaṃ bhūta</hi>nti ayaṃ niruttinayo yebhuyyena upādāya ruḷhīvasena vuttoti veditabbo| tathā hi pāḷiyaṃ ‘‘yepi te, bho gotama, ahesuṃ atītamaddhāna’’ntiādi vuttaṃ, kiñci akattabbampi kariyamānaṃ dukkarabhāvena vimhayāvahaṃ hoti, tathā kiñci kattabbaṃ, purimaṃ garahacchariyaṃ, pacchimaṃ pasaṃsacchariyaṃ, tadubhayaṃ suttapadaso dassetuṃ <hi rend="bold">‘‘tatthā’’</hi>tiādi vuttaṃ|</p>

<p rend="bodytext"><hi rend="bold">sammā paṭipādito</hi>ti sammāpaṭipadāyaṃ ṭhapito| esā paṭipadā paramāti <hi rend="bold">etaparamaṃ,</hi> bhāvanapuṃsakaniddesoyaṃ yathā ‘‘visamaṃ candimasūriyā parivattantī’’ti (a. ni. 4.70)| ayañhettha attho – bhagavā bhikkhusaṅgho paṭipadāya tumhehi paṭipādito, atītepi kāle buddhā etaparamaṃyeva bhikkhusaṅghaṃ sammā paṭipādesuṃ, anāgatepi kāle etaparamaṃyeva bhikkhusaṅghaṃ sammā paṭipādessantīti paribbājako nayaggāhena diṭṭhena adiṭṭhaṃ anuminanto sabbesampi buddhānaṃ sāsane saṅghasuppaṭipattiṃ majjhe bhinnasuvaṇṇaṃ viya samasamaṃ katvā dasseti, evaṃ dassento ca tesaṃ sudhammatañca tathā dasseti evāti veditabbo, buddhasubuddhatā pana nesaṃ sarūpeneva dassitāti| <hi rend="bold">na ito bhiyyo</hi>ti iminā pāḷiyaṃ etaparamaṃyevāti avadhāraṇena nivattitaṃ dasseti sīlapadaṭṭhānattā samādhissa, samādhipadaṭṭhānattā ca paññāya sīlepi ca abhisamācārikapubbakattā ādibrahmacariyakassa vuttaṃ <hi rend="bold">‘‘ābhisamācārikavattaṃ ādiṃ katvā’’</hi>ti|</p>

<p rend="bodytext" n="2"><hi rend="paranum">2</hi><hi rend="dot">.</hi> pucchānusandhiādīsu anantogadhattā <hi rend="bold">‘‘pāṭiekko anusandhī’’</hi>ti vatvā tamevatthaṃ pākaṭaṃ kātuṃ <hi rend="bold">‘‘bhagavā kirā’’</hi>tiādi vuttaṃ| <hi rend="bold">upasantakāraṇa</hi>nti upasantabhāvakāraṇaṃ| tañhi ariyānaṃyeva visayo, tatthāpi ca buddhānaṃ eva anavasesato visayoti imamatthaṃ byatirekato anvayato ca dassetuṃ <hi rend="bold">na hi tva</hi>ntiādi vuttaṃ| tattha ñātatthacariyā kākajātakādivasena veditabbā, lokatthacariyā taṃtaṃpāramipūraṇavasena, buddhatthacariyā mahābodhijātakādivasena| <hi rend="bold">acchariyaṃ bho gotamā</hi>tiādinā kandarakena kataṃ pasādapavedanaṃ dasseti|</p>

<p rend="bodytext"><hi rend="bold">yepi te</hi>tiādinā tena vuttamatthaṃ paccanubhāsantena bhagavatā sampaṭicchitanti caritattā āha – <hi rend="bold">‘‘santi hi kandarakāti ayampi pāṭiyekko anusandhī’’</hi>ti<pb ed="M" n="2.0003"/>| yo hi kandarakena bhikkhusaṅghassa upasantabhāvo kittito, taṃ vibhajitvā dassentopi tena apucchitoyeva attano ajjhāsayena bhagavā <hi rend="bold">‘‘santi hī’’</hi>tiādinā desanaṃ ārabhi| tenāha <hi rend="bold">‘‘bhagavato kira etadahosī’’</hi> <pb ed="V" n="2.0003"/> tiādi| <hi rend="bold">kappetvā</hi>ti aññathā santameva attānaṃ aññathā vidhāya| <hi rend="bold">pakappetvā</hi>ti sanidassanavasena gahetvā| tenāha <hi rend="bold">‘‘kuhakabhāvenā’’</hi>tiādi| <hi rend="bold">paṭipadaṃ pūrayamānā</hi>ti kāmaṃ avisesena sekkhā vuccanti, te pana adhigatamaggavasena ‘‘pūrayamānā’’ti na vattabbā kiccassa niṭṭhitattā| maggo hi ekacittakkhaṇikoti āha <hi rend="bold">‘‘uparimaggassa vipassanāya upasantā’’</hi>ti| <hi rend="bold">ito muttā</hi>ti maggenāgatūpasamato muttā| kalyāṇaputhujjane sandhāya vadati| tenāha <hi rend="bold">‘‘catūhi satipaṭṭhānehi upasantā’’</hi>ti|</p>

<p rend="bodytext"><hi rend="bold">satatasīlā</hi>ti avicchinnasīlā| sātisayo hi etesaṃ sīlassa akhaṇḍādibhāvo| suparisuddhasīlatāvasena santatā vutti etesanti <hi rend="bold">santatavuttino</hi>ti āha <hi rend="bold">‘‘tasseva vevacana’’</hi>nti| evaṃ sīlavuttivasena ‘‘santatavuttino’’ti padassa atthaṃ vatvā idāni jīvitavuttivasena dassento <hi rend="bold">‘‘santatajīvikāvāti attho’’</hi>ti āha| sāsanassa jīvitavutti sīlasannissitā evāti āha <hi rend="bold">‘‘tasmi’’</hi>ntiādi|</p>

<p rend="bodytext">nipayati visoseti rāgādisaṃkilesaṃ, tato vā attānaṃ nipātīti <hi rend="bold">nipako,</hi> paññavā| tenāha <hi rend="bold">‘‘paññavanto’’</hi>ti| <hi rend="bold">paññāya ṭhatvā jīvikākappanaṃ</hi> nāma buddhapaṭikuṭṭhamicchājīvaṃ pahāya sammājīvena jīvananti taṃ dassento <hi rend="bold">‘‘yathā ekacco’’</hi>tiādimāha| tattha yaṃ vattabbaṃ, taṃ <hi rend="bold">visuddhimagge</hi> (visuddhi. 1.14) <hi rend="bold">taṃsaṃvaṇṇanāyañca</hi> (visuddhi. mahāṭī. 1.14) vuttanayeneva veditabbaṃ| rathavinītapaṭipadādayo tesu tesu suttesu vuttanayena veditabbā| ito aññattha mahāgopālakasuttādīsu (ma. ni. 1.346 ādayo) lokuttarasatipaṭṭhānā kathitāti āha – <hi rend="bold">‘‘idha pana lokiyalokuttaramissakā satipaṭṭhānā kathitā’’</hi>ti, satipaṭṭhānasuttepi (dī. ni. 2.373-374; ma. ni. 1.106 ādayo) vomissakāva kathitāti| <hi rend="bold">ettakenā</hi>ti ettakāya desanāya|</p>

<p rend="bodytext" n="3"><hi rend="paranum">3</hi><hi rend="dot">.</hi> <hi rend="bold">kārakabhāva</hi>nti <pb ed="M" n="2.0004"/> paṭipattiyaṃ paṭipajjanakabhāvaṃ| mayampi nāma gihī bahukiccā samānā kālena kālaṃ satipaṭṭhānesu suppatiṭṭhitacittā viharāma, kimaṅgaṃ pana vivekavāsinoti attano kārakabhāvaṃ pavedento evaṃ <hi rend="bold">bhikkhusaṅghañca ukkhipati</hi>| tenāha <hi rend="bold">‘‘ayañhettha adhippāyo’’</hi>tiādi| nānārammaṇesu aparāparaṃ uppajjamānānaṃ rāgādikilesānaṃ ghanajaṭitasaṅkhātākārena pavatti kilesagahanena gahanatā, tenāha ‘‘anto jaṭā bahi jaṭā, jaṭāya jaṭitā pajā’’ti (saṃ. ni. 1.23, 192)| manussānaṃ ajjhāsayagahaṇena sāṭheyyampīti dassento āha <hi rend="bold">‘‘kasaṭasāṭheyyesupi eseva nayo’’</hi>ti| yathā sappimadhuphāṇitādīsu kacavarabhāvo, <pb ed="V" n="2.0004"/> so kasaṭoti vuccati, evaṃ santāne aparisuddho saṃkilesabhāvo kasaṭanti āha <hi rend="bold">‘‘aparisuddhaṭṭhena kasaṭatā’’</hi>ti| attani asantaguṇasambhāvanaṃ <hi rend="bold">kerāṭiyaṭṭho| jānātī</hi>ti ‘‘idaṃ ahitaṃ na sevitabbaṃ, idaṃ hitaṃ sevitabba’’nti vicāreti deseti| vicāraṇatthopi hi hoti jānāti-saddo yathā ‘‘āyasmā jānātī’’ti| <hi rend="bold">sabbāpi…pe.… adhippetā</hi> ‘‘pasupālakā’’tiādīsu viya| idha antara-saddo ‘‘vijjantarikāyā’’tiādīsu (ma. ni. 2.149) viya khaṇatthoti āha <hi rend="bold">‘‘yattakena khaṇenā’’</hi>ti| <hi rend="bold">tenā</hi>ti hatthinā| <hi rend="bold">tānī</hi>ti sāṭheyyādīni|</p>

<p rend="bodytext">atthato kāyacittujukatāpaṭipakkhabhūtāva lobhasahagatacittuppādassa pavattiākāravisesāti tāni pavattiākārena dassetuṃ <hi rend="bold">‘‘tatthā’’</hi>tiādi vuttaṃ| tattha <hi rend="bold">yassā</hi>ti pāṇabhūtassa assassa vā hatthino vā| <hi rend="bold">ṭhassāmī</hi>ti tattheva sappaṭibhaye ṭhāne gantvā ṭhassāmīti na hoti| imassa sāṭheyyatāya pākaṭakaraṇaṃ vañcanādhippāyabhāvato| tathā hi catūsu ṭhānesu <hi rend="bold">‘‘vañcetvā’’</hi> icceva vuttaṃ, niguhanto pana tattheva gantvā tiṭṭheyya| esa nayo sesesupi| <hi rend="bold">paṭimaggaṃ ārohitukāmassā</hi>ti āgatamaggameva nivattitvā gantukāmassa| leṇḍavissajjanādīsu kālantarāpekkhābhāvaṃ <hi rend="bold">‘‘tathā’’</hi>ti iminā upasaṃharati|</p>

<p rend="bodytext"><hi rend="bold">antojātakā</hi>ti attano dāsiyā kucchimhi jātā| <hi rend="bold">dhanakkītā</hi>ti dhanaṃ datvā dāsabhāvena gahitā| <hi rend="bold">karamarānītā</hi>ti dāsabhāvena karamaraggāhagahitā| <hi rend="bold">dāsabya</hi>nti dāsabhāvaṃ| <hi rend="bold">pessā</hi>ti adāsā eva hutvā veyyāvaccakarā| <hi rend="bold">imaṃ vissajjetvā</hi>ti imaṃ attano hatthagataṃ vissajjetvā| <hi rend="bold">imaṃ</hi> <pb ed="M" n="2.0005"/> <hi rend="bold">gaṇhantā</hi>ti imaṃ tassa hatthagataṃ gaṇhantā| sammukhato aññathā parammukhakāle kāyavācāsamudācāradassaneneva cittassa nesaṃ aññathā ṭhitabhāvo niddiṭṭhoti veditabbo|</p>

<p rend="bodytext" n="4"><hi rend="paranum">4</hi><hi rend="dot">.</hi> <hi rend="bold">ayampi pāṭiyekko anusandhī</hi>ti etthāpi anantare vuttanayeneva anusandhiyojanā veditabbā| tenevāha <hi rend="bold">‘‘ayañhī’’</hi>tiādi| catuttho hitapaṭipadaṃ paṭipannoti yojanā| puggalasīsena puggalapaṭipattiṃ dassento <hi rend="bold">‘‘puggale pahāyā’’</hi>ti āha| paṭipatti hi idha pahātabbā, na puggalā| yathā assaddhādipuggalaparivajjanena saddhindriyādibhāvanā ijjhanti, evaṃ micchāpaṭipannapuggalaparivajjanena micchāpaṭipadā vajjitabbāti āha – <hi rend="bold">‘‘purime tayo puggale pahāyā’’</hi>ti| <hi rend="bold">catutthapuggalassā</hi>ti imasmiṃ catukke vuttacatutthapuggalassa <hi rend="bold">hitapaṭipattiyaṃyeva paṭipādemi</hi> pavattemīti <hi rend="bold">dassento| santā</hi>ti samaṃ vināsaṃ nirodhaṃ pattāti ayamettha atthoti āha <hi rend="bold">‘‘niruddhā santāti vuttā’’</hi>ti| puna <hi rend="bold">santā</hi>ti bhāvanāvasena kilesapariḷāhavigamato santāti <pb ed="V" n="2.0005"/> ayamettha atthoti āha <hi rend="bold">‘‘nibbutā’’</hi>ti| santāti ānetvā yojanā| <hi rend="bold">santo have</hi>ti ettha samabhāvakarena sādhubhāvassa visesapaccayabhūtena paṇḍiccena samannāgatā ariyā ‘‘santo’’ti vuttāti āha – <hi rend="bold">‘‘santo have…pe.… paṇḍitā’’</hi>ti|</p>

<p rend="bodytext">āhito ahaṃmāno etthāti attā (a. ni. ṭī. 2.4.198) attabhāvo, idha pana yo paro na hoti, so attā, taṃ <hi rend="bold">attānaṃ| para</hi>nti attato aññaṃ| <hi rend="bold">chātaṃ vuccati taṇhā</hi> jighacchāhetutāya| <hi rend="bold">anto tāpanakilesāna</hi>nti attano santāne attapariḷāhajananasantappanakilesānaṃ| <hi rend="bold">cittaṃ ārādhetī</hi>ti cittaṃ pasādeti, sampahaṃsetīti attho| yasmā pana tathābhūto cittaṃ sampādento ajjhāsayaṃ gaṇhanto nāma hoti, tasmā vuttaṃ <hi rend="bold">‘‘cittaṃ sampādetī’’</hi>tiādi|</p>

<p rend="bodytext" n="5"><hi rend="paranum">5</hi><hi rend="dot">.</hi> dukkhaṃ paṭikkūlaṃ jegucchaṃ etassāti dukkhapaṭikkūlo taṃ <hi rend="bold">dukkhapaṭikkūlaṃ</hi>| visesanavisesitabbatā hi kāmacārā| aṭṭhakathāyaṃ pana dukkhassa visesitabbataṃ sandhāya bāhiratthasamāsaṃ anādiyitvā <hi rend="bold">‘‘dukkhassa paṭikkūla’’</hi>nti attho vutto| yena hi bhāgena purisassa dukkhaṃ paṭikkūlaṃ, tena dukkhassa purisopīti| tenāha – <hi rend="bold">‘‘paccanīkasaṇṭhita’’</hi>nti|</p>

<p rend="bodytext" n="6"><hi rend="paranum">6</hi><hi rend="dot">.</hi> <hi rend="bold">catūhi</hi> <pb ed="M" n="2.0006"/> <hi rend="bold">kāraṇehī</hi>ti dhātukusalatādīhi catūhi kāraṇehi| <hi rend="bold">kammaṃ karotī</hi>ti yogakammaṃ karoti| yasmā sambuddhā paresaṃ maggaphalādhigamāya ussāhajātā, tattha nirantaraṃ yuttappayuttā eva honti, te paṭicca tesaṃ antarāyo na hotiyevāti āha <hi rend="bold">‘‘na pana buddhe paṭiccā’’</hi>ti| <hi rend="bold">kiriyaparihāniyā</hi> desakassa tasseva vā puggalassa tajjapayogābhāvato| ‘‘desakassa vā’’ti idaṃ sāvakānaṃ vasena daṭṭhabbaṃ| <hi rend="bold">mahatā atthenā</hi>ti ettha <hi rend="bold">attha</hi>-saddo ānisaṃsapariyāyoti āha <hi rend="bold">‘‘dvīhi ānisaṃsehī’’</hi>ti| <hi rend="bold">pasādaṃ paṭilabhati</hi> ‘‘arahanto’’tiādinā saṅghasuppaṭipattiyā sutattā| <hi rend="bold">abhinavo nayo udapādi</hi> santatasīlatādivasena anattantapatādivasena, sopi taṃ sutvā dāsādīsu savisesaṃ lajjī dayāpanno hitānukampī hutvā sekkhapaṭipadaṃ sīlaṃ sādhento anukkamena satipaṭṭhānabhāvanaṃ paribrūheti| tenāha bhagavā <hi rend="bold">‘‘mahatā atthena saṃyutto’’</hi>ti|</p>

<p rend="bodytext" n="8"><hi rend="paranum">8</hi><hi rend="dot">.</hi> paresaṃ hananaghātanādinā rodāpanato <hi rend="bold">luddo,</hi> tathā vighātakabhāvena kāyacittānaṃ vidāraṇato <hi rend="bold">dāruṇo,</hi> viruddhavādatāya <hi rend="bold">kakkhaḷo,</hi> bandhanāgāre niyutto <hi rend="bold">bandhanāgāriko</hi>|</p>

<p rend="bodytext" n="9"><hi rend="paranum">9</hi><hi rend="dot">.</hi> <hi rend="bold">khattiyābhisekenā</hi>ti <pb ed="V" n="2.0006"/> khattiyānaṃ kattabbabhisekena| <hi rend="bold">santhāgāra</hi>nti santhāravasena kataṃ agāraṃ yaññāvāṭaṃ| <hi rend="bold">sappitelenā</hi>ti sappimayena telena, yamakasnehena hi tadā kāyaṃ abbhañjati| vacchabhāvaṃ taritvā ṭhito vacchataro| <hi rend="bold">parikkhepakaraṇatthāyā</hi>ti vanamālāhi saddhiṃ dabbhehi vediyā parikkhepanatthāya| <hi rend="bold">yaññabhūmiya</hi>nti avasesayaññaṭṭhāne| yaṃ panettha atthato avibhattaṃ taṃ suviññeyyameva|</p>

<p rend="centre">kandarakasuttavaṇṇanāya līnatthappakāsanā samattā|</p>

</xml>