<xml src="s0203t-m128.xml">
<sutra id="m128"/>
<p rend="subhead">8. upakkilesasuttavaṇṇanā</p>

<p rend="bodytext" n="236"><hi rend="paranum">236</hi><hi rend="dot">.</hi> <hi rend="bold">tasmā</hi>ti <pb ed="V" n="2.0132"/><pb ed="M" n="2.0349"/> atthakāmattā evamāha, na bhagavato vacanaṃ anādiyanto| ye pana tadā satthuvacanaṃ na gaṇhiṃsu, te kiñci avatvā tuṇhībhūtā maṅkubhūtā aṭṭhaṃsu, tasmā ubhayesampi satthari agāravapaṭipatti nāhosi|</p>

<p rend="bodytext"><hi rend="bold">yenapi janena na diṭṭho</hi>ti yena ubhayajanena aññavihitatāya kuḍḍakavāṭādiantarikatāya vā na diṭṭho| <hi rend="bold">damanattha</hi>nti tehi upāsakehi nimmadabhāvaṃ āpāditānaṃ tesaṃ bhikkhūnaṃ damanatthaṃ| <hi rend="bold">ṭhapayiṃsū</hi>ti yo imesaṃ bhikkhūnaṃ deti, tassa sataṃ daṇḍoti, sahassanti ca vadanti|</p>

<p rend="bodytext" n="237"><hi rend="paranum">237</hi><hi rend="dot">.</hi> vaggabhāveneva (sārattha. ṭī. mahāvaggo 3.464) nānāsaddo assāti <hi rend="bold">puthusaddo| samajano</hi>ti bhaṇḍane samajjhāsayo jano| bālalakkhaṇe ṭhitopi ‘‘ahaṃ bālo’’ti na maññati| bhiyyo cāti attano bālabhāvassa ajānanatopi bhiyyo ca bhaṇḍanassa upari phoṭo viya saṅghabhedassa attano kāraṇabhāvampi uppajjamānaṃ <hi rend="bold">na maññi</hi> naññāsi|</p>

<p rend="bodytext">kalahavasena pavattavācāyeva gocaro etesanti <hi rend="bold">vācāgocarā</hi> hutvā| <hi rend="bold">mukhāyāma</hi>nti vivādavasena mukhaṃ āyametvā bhāṇino| <hi rend="bold">na taṃ jānantī</hi>ti taṃ kalahaṃ na jānanti| kalahaṃ karonto ca taṃ na jānanto nāma natthi| yathā pana na jānanti, taṃ dassetuṃ āha – <hi rend="bold">‘‘evaṃ sādīnavo aya’’</hi>nti| ayaṃ kalaho nāma attano paresañca atthajāpanato anatthuppādanato diṭṭheva dhamme samparāye ca <hi rend="bold">sādīnavo,</hi> sadosoti attho|</p>

<p rend="bodytext"><hi rend="bold">upanayhantī</hi>ti upanāhavasena anubandhanti| <hi rend="bold">porāṇo</hi>ti purimehi buddhādīhi āciṇṇasamāciṇṇatāya purātano|</p>

<p rend="bodytext"><hi rend="bold">na jānantī</hi>ti aniccasaññaṃ na paccupaṭṭhāpenti|</p>

<p rend="bodytext"><hi rend="bold">tathā pavattaverāna</hi>nti aṭṭhichinnādibhāvaṃ nissāya upanayavasena cirakālaṃ pavattaverānaṃ|</p>

<p rend="bodytext">bālasahāyatāya <pb ed="V" n="2.0133"/><pb ed="M" n="2.0350"/> ime bhikkhū kalahapasutā, paṇḍitasahāyānaṃ pana idaṃ na siyāti <hi rend="bold">paṇḍitasahāyassa bālasahāyassa ca vaṇṇāvaṇṇadīpanatthaṃ</hi> vuttā| sīhabyagghādike <hi rend="bold">pākaṭaparissaye</hi> rāgadosādike <hi rend="bold">paṭicchannaparissaye ca abhibhavitvā</hi>|</p>

<p rend="bodytext">mātaṅgo araññe <hi rend="bold">mātaṅgaraññe</hi>ti saralopena sandhi| mātaṅgasaddeneva hatthibhāvassa vuttattā nāgavacanaṃ tassa mahattavibhāvanatthanti āha – <hi rend="bold">‘‘nāgoti mahantādhivacanameta’’</hi>nti| mahantapariyāyopi hi nāga-saddo hoti ‘‘evaṃ nāgassa nāgena, īsādantassa hatthino’’tiādīsu (udā. 25; mahāva. 467)|</p>

<p rend="bodytext" n="238"><hi rend="paranum">238</hi><hi rend="dot">.</hi> <hi rend="bold">kira</hi>saddo anussavasūcanattho nipāto| tena ayamettha sutiparamparāti dasseti| bhagavatā hi so ādīnavo pageva pariññāto, na tena satthā nibbiṇṇo hoti; tasmiṃ pana antovasse keci buddhaveneyyā nāhesuṃ; tena aññattha gamanaṃ tesaṃ bhikkhūnaṃ damanupāyoti pālileyyakaṃ uddissa gacchanto ekavihāriṃ āyasmantaṃ bhaguṃ, samaggavāsaṃ vasante ca anuruddhattherādike sampahaṃsetuṃ anuruddhattherassa ca| imaṃ upakkilesovādaṃ dātuṃ tattha gato, tasmā <hi rend="bold">kalahakārake kirassā</hi>ti etthāpi <hi rend="bold">kira</hi>saddaggahaṇe eseva nayo| <hi rend="bold">vuttanayameva</hi> gosiṅgasālasutte (ma. ni. 1.325 ādayo)|</p>

<p rend="bodytext" n="241"><hi rend="paranum">241</hi><hi rend="dot">.</hi> ‘‘yathā kathaṃ panā’’ti vuttapucchānaṃ pacchimabhāvato <hi rend="bold">‘‘atthi pana voti pacchimapucchāyā’’</hi>ti vuttaṃ, na puna ‘‘atthi pana vo’’ti pavattanassa pucchanassa atthibhāvato| <hi rend="bold">so pana</hi> lokuttaradhammo| <hi rend="bold">therāna</hi>nti anuruddhattherādīnaṃ natthi| <hi rend="bold">parikammobhāsaṃ pucchatī</hi>ti dibbacakkhuñāṇe katādhikārattā tassa uppādanatthaṃ parikammobhāsaṃ pucchati| <hi rend="bold">parikammobhāsa</hi>nti parikammasamādhinibbattaṃ obhāsaṃ, upacārajjhānasañjanitaṃ obhāsanti attho| catutthajjhānalābhī hi dibbacakkhuparikammatthaṃ obhāsakasiṇaṃ bhāvetvā upacāre ṭhapito samādhi parikammasamādhi, tattha obhāso parikammobhāsoti vutto| taṃ sandhāyāha – <hi rend="bold">‘‘obhāsañceva sañjānāmāti parikammobhāsaṃ sañjānāmā’’</hi>ti| yattake hi ṭhāne dibbacakkhunā rūpagataṃ daṭṭhukāmo, tattakaṃ ṭhānaṃ obhāsakasiṇaṃ pharitvā ṭhito| taṃ <pb ed="M" n="2.0351"/> obhāsaṃ tattha ca rūpagataṃ dibbacakkhuñāṇena passati, therā ca tathā paṭipajjiṃsu| tena vuttaṃ – <hi rend="bold">‘‘obhāsañceva sañjānāma dassanañca rūpāna’’</hi>nti| yasmā pana tesaṃ rūpagataṃ passantānaṃ parikammavāro atikkami, tato obhāso antaradhāyi, tasmiṃ antarahite rūpagatampi na paññāyati| parikammanti hi yathāvuttakasiṇārammaṇaṃ upacārajjhānaṃ, rūpagataṃ passantānaṃ kasiṇobhāsavasena rūpagatadassanaṃ, kasiṇobhāso <pb ed="V" n="2.0134"/> ca parikammavasenāti tadubhayampi parikammassa appavattiyā nāhosi, tayidaṃ kāraṇaṃ ādikammikabhāvato therā na maññiṃsu, tasmā vuttaṃ <hi rend="bold">‘‘nappaṭivijjhāmā’’</hi>ti|</p>

<p rend="bodytext"><hi rend="bold">nimittaṃ paṭivijjhitabba</hi>nti kāraṇaṃ paccakkhato dassetvā suvisuddhadibbacakkhuñāṇe theraṃ patiṭṭhāpetukāmo satthā vadati| <hi rend="bold">kiṃ na āḷulessantī</hi>ti kiṃ na byāmohessanti, byāmohessanti evāti attho| <hi rend="bold">vicikicchā udapādī</hi>ti dibbacakkhuno yathāupaṭṭhitesu rūpagatesu apubbatāya, ‘‘idaṃ nu kho rūpagataṃ kiṃ, idaṃ nu kho ki’’nti maggena asamucchinnattā vicikicchā saṃsayo uppajji| <hi rend="bold">samādhi cavī</hi>ti vicikicchāya uppannattā parikammasamādhi vigacchi| tato eva hi parikammobhāsopi antaradhāyi, dibbacakkhunāpi rūpaṃ na passi| <hi rend="bold">na manasi karissāmī</hi>ti manasikāravasena me rūpāni upaṭṭhahiṃsu, rūpāni passato vicikicchā uppajjati, tasmā idāni kiñci na manasi karissāmīti tuṇhī ahosi taṃ pana tuṇhībhāvappattiṃ sandhāyāha <hi rend="bold">‘‘amanasikāro udapādī’’</hi>ti|</p>

<p rend="bodytext">tathābhūtassa amanasikārassa abhāvaṃ āgamma <hi rend="bold">uppilaṃ udapādi| vīriyaṃ gāḷhaṃ paggahita</hi>nti thinamiddhachambhitattānaṃ vūpasamanatthaṃ accāraddhavīriyaṃ ahosi, tena citte samādhidūsikā gehassitā balavapīti uppannā| tenāha <hi rend="bold">‘‘uppilaṃ uppanna’’</hi>nti| <hi rend="bold">tato</hi>ti sithilavīriyattā| <hi rend="bold">patameyyā</hi>ti ativiya khinnaṃ bhaveyya| taṃ mamāti patthanāabhibhavanīyamanasīsena jappetīti <hi rend="bold">abhijappā,</hi> taṇhā| nānattā nānāsabhāvā saññā <hi rend="bold">nānattasaññā</hi>| ativiya upari katvā nijjhānaṃ pekkhanaṃ <hi rend="bold">atinijjhāyitattaṃ</hi>|</p>

<p rend="bodytext" n="243"><hi rend="paranum">243</hi><hi rend="dot">.</hi> <hi rend="bold">parikammobhāsamevā</hi>ti parikammasamuṭṭhitaṃ obhāsameva| <hi rend="bold">na ca rūpāni passāmī</hi>ti obhāsamanasikārapasutatāya dibbacakkhunā rūpāni na passāmi| <hi rend="bold">visayarūpamevā</hi>ti tena pharitvā ṭhitaṭṭhāneva dibbacakkhuno visayabhūtaṃ rūpagatameva manasi karomi|</p>

<p rend="bodytext">kasiṇarūpānaṃ <pb ed="M" n="2.0352"/> vasenettha obhāsassa parittatāti āha <hi rend="bold">‘‘parittaṭṭhāne obhāsa’’</hi>nti| <hi rend="bold">parittāni rūpānī</hi>ti katipayāni, sā ca nesaṃ parittatā ṭhānavasenevāti āha <hi rend="bold">‘‘parittakaṭṭhāne rūpānī’’</hi>ti| ‘‘appamāṇañcevā’’tiādinā vutto <hi rend="bold">dutiyavāro</hi>| obhāsaparittataṃ sandhāya parikammasamādhi ‘‘paritto’’ti vutto tasseva obhāsassa appamāṇatāya appamāṇasamādhīti vacanato| <hi rend="bold">tasmiṃ samaye</hi>ti tasmiṃ parittasamādhino uppannasamaye| <hi rend="bold">dibbacakkhupi parittakaṃ hoti</hi> parittarūpagatadassanato|</p>

<p rend="bodytext" n="245"><hi rend="paranum">245</hi><hi rend="dot">.</hi> <hi rend="bold">dukatikajjhānasamādhi</hi>nti <pb ed="V" n="2.0135"/> catukkanaye dukajjhānasamādhiṃ, pañcakanaye tikajjhānasamādhinti yojanā| <hi rend="bold">dukajjhānasamādhi</hi>nti catukkanaye tatiyacatutthavasena dukajjhānasamādhiṃ, pañcakanaye catutthapañcamavasena dukajjhānasamādhiṃ| <hi rend="bold">tikacatukkajjhānasamādhi</hi>nti catukkanaye tikajjhānasamādhiṃ, pañcakanaye catukkajjhānasamādhinti yojanā|</p>

<p rend="bodytext"><hi rend="bold">tividha</hi>nti sappītikavasena tippakāraṃ samādhiṃ| <hi rend="bold">tadantogadhā</hi>ti sappītikādisabhāvā| kāmaṃ bhagavā purimayāme pubbenivāsānussatiñāṇaṃ, pacchimayāme dibbacakkhuñāṇaṃ nibbattentopi imāni ñāṇāni bhāvesiyeva| vipassanāpādakāni pana ñāṇāni sandhāya, <hi rend="bold">‘‘pacchimayāme’’</hi>ti vuttaṃ, tenāha <hi rend="bold">‘‘bhagavato hī’’</hi>tiādi| <hi rend="bold">pañcamajjhānassā</hi>ti pañcamajjhānikassa vasena paṭhamajjhāniko <hi rend="bold">maggo natthi| so</hi>ti pañcakanayo bhagavato lokiyo ahosi| <hi rend="bold">eta</hi>nti etaṃ, ‘‘savitakkampi savicāraṃ samādhiṃ bhāvemī’’tiādivacanaṃ| <hi rend="bold">lokiyalokuttaramissakaṃ sandhāya vuttaṃ,</hi> na ‘‘lokiyaṃ vā lokuttarameva vā’’ti| sesaṃ suviññeyyamevāti|</p>

<p rend="centre">upakkilesasuttavaṇṇanāya līnatthappakāsanā samattā|</p>

</xml>