<xml src="s0203t-m129.xml">
<sutra id="m129"/>
<p rend="subhead">9. bālapaṇḍitasuttavaṇṇanā</p>

<p rend="bodytext" n="246"><hi rend="paranum">246</hi><hi rend="dot">.</hi> <hi rend="bold">etehī</hi>ti <pb ed="V" n="2.0136"/> ducintitādīhi| etena lakkhaṇasaddassa karaṇatthatamāha| <hi rend="bold">tānevā</hi>ti lakkhaṇāni eva| <hi rend="bold">tassā</hi>ti bālassa| ‘‘ayaṃ bālo’’ti nimīyati sañcānīyati etehīti <hi rend="bold">bālanimittāni| apadānaṃ</hi> vuccati vikhyātaṃ kammaṃ| <hi rend="bold">ducintitādīni</hi> ca bāle vikhyātāni, avadhāraṇabhāve vā, tasmā bālassa apadānānīti <hi rend="bold">bālāpadānāni</hi>| abhijjhādīhi <pb ed="M" n="2.0353"/> duṭṭhaṃ dūsitaṃ cintetīti <hi rend="bold">ducintitacintī</hi>| lobhādīhi duṭṭhaṃ bhāsitaṃ musāvādādiṃ bhāsatīti <hi rend="bold">dubbhāsitabhāsī</hi>| tesaṃ tesaṃyeva vasena kattabbato dukkaṭakammaṃ pāṇātipātādiṃ karotīti <hi rend="bold">dukkaṭakammakārī</hi>| tenāha <hi rend="bold">‘‘cintayanto’’</hi>tiādi| tāni upanissāya jātanti tajjaṃ| tato eva tesaṃ sāruppaṃ anurūpanti <hi rend="bold">tassāruppaṃ</hi>| tenāha <hi rend="bold">‘‘tajjātika’’</hi>ntiādi| <hi rend="bold">kacchamānāyā</hi>ti kathiyamānāya|</p>

<p rend="bodytext" n="248"><hi rend="paranum">248</hi><hi rend="dot">.</hi> yasmā sattānaṃ yathūpacitāni kammāni katokāsāni tadupaṭṭhāpitāni kammanimittagatinimittāni maraṇassa āsannakāle cittassa āpāthaṃ āgacchantāni, tadā olambantāni viya abhibhavantāni viya ajjhottharantāni viya upaṭṭhahanti, tasmā vuttaṃ – <hi rend="bold">‘‘olambanādiākārena hi tāni upaṭṭhahantī’’</hi>ti| upaṭṭhānākāro eva tadā cittassa gocarabhāvaṃ gacchatīti āha – <hi rend="bold">‘‘tasmiṃ upaṭṭhānākāre āpāthagate’’</hi>ti|</p>

<p rend="bodytext" n="249"><hi rend="paranum">249</hi><hi rend="dot">.</hi> <hi rend="bold">na sakkāti na vadatī</hi>ti etena dvepi paṭisedhā pakatiatthāti ayamattho vutto hoti| <hi rend="bold">na sukarā</hi>ti pana iminā dukkarabhāvo dīpito, dukkarañca tāva upāyena sakkā kātunti dassento āha – <hi rend="bold">‘‘na sukaraṃ panā’’</hi>tiādi| <hi rend="bold">tenā</hi>ti vinivijjhitvā gamanena aññamaññaṃ saṃvijjhanena| <hi rend="bold">assā</hi>ti corassa| <hi rend="bold">ito uttaripī</hi>ti majjhanhikasamayaṃ sāyanhasamayañca sattisatena|</p>

<p rend="bodytext" n="250"><hi rend="paranum">250</hi><hi rend="dot">.</hi> <hi rend="bold">saṅkhampi na upetī</hi>ti iminā saṅkhātabbamattaṃ natthīti dīpitaṃ hotīti āha – <hi rend="bold">‘‘gaṇanāmattampi na gacchatī’’</hi>ti| <hi rend="bold">upanikkhepanamattampī</hi>ti etthāpi eseva nayo| <hi rend="bold">kalabhāga</hi>nti kalānaṃ saṅgaṇanakoṭṭhāsaṃ| tenāha <hi rend="bold">‘‘satimaṃ kala’’</hi>ntiādi| <hi rend="bold">olokitamattampī</hi>ti upanikkhepanavasena olokanamattakampi| <hi rend="bold">taṃ kammakāraṇa</hi>nti taṃ pañcavidhabandhanakammakāraṇaṃ catunnampi passānaṃ vasena samparivattetvā karontiyeva, pāḷiyaṃ pana ekapassavasena āgatā| <hi rend="bold">gehassā</hi>ti <pb ed="V" n="2.0137"/> mahato gehassa| <hi rend="bold">sabbato</hi>ti sabbāvayavato| <hi rend="bold">sampajjalite</hi> ekajālībhūte| <hi rend="bold">supakkuthitāyā</hi>ti suṭṭhu nipakkāya|</p>

<p rend="bodytext"><hi rend="bold">vibhatto</hi>ti tattha nibbattakasattānaṃ sādhāraṇakammunā vibhatto viya nibbatto| ayopākārena parito atto gahitoti <hi rend="bold">ayopākārapariyatto</hi> parikkhitto|</p>

<p rend="bodytext"><hi rend="bold">yamakagoḷakā</hi>ti <pb ed="M" n="2.0354"/> dārakānaṃ kīḷanayugaḷā| <hi rend="bold">evampi dukkho</hi>ti yathāvuttussadanirayavasenapi sota-ghāna-jivhā-kāya-mano-gocaratāvasenapi iminā ākārena dukkhoti|</p>

<p rend="bodytext" n="251"><hi rend="paranum">251</hi><hi rend="dot">.</hi> <hi rend="bold">dantehi ullehitvā</hi>ti uttaradantehi añchitvā| rasavasena atitto assādo <hi rend="bold">rasādo</hi>| tenāha <hi rend="bold">‘‘rasagedhena paribhuttaraso’’</hi>ti|</p>

<p rend="bodytext" n="252"><hi rend="paranum">252</hi><hi rend="dot">.</hi> <hi rend="bold">durūpo</hi>ti virūpo| <hi rend="bold">duddaso</hi>ti teneva virūpabhāvena aniṭṭhadassano| <hi rend="bold">lakuṇṭhako</hi>ti rasso| <hi rend="bold">paviṭṭhagīvo</hi>ti khandhantaraṃ anupaviṭṭhagīvo| <hi rend="bold">mahodaro</hi>ti vipulakucchi| yebhuyyena hi lakuṇṭakā sattā rassagīvā puthulakucchikāva hontīti tathā vuttaṃ| kāṇo nāma cakkhuvikaloti vuttaṃ – <hi rend="bold">‘‘ekakkhikāṇo vā ubhayakkhikāṇo vā’’</hi>ti| <hi rend="bold">kuṇī</hi>ti hatthavikalo vuccatīti āha – <hi rend="bold">‘‘ekahatthakuṇī vā ubhayahatthakuṇī vā’’</hi>ti| vātādinā upahatakāyapakkho idha pakkhahatoti adhippeto, na pakkhihatoti āha – <hi rend="bold">‘‘pakkhahatoti pīṭhasappī’’</hi>ti| <hi rend="bold">dukkhānupabandhadassanattha</hi>nti aparāparajātīsu vipākadukkhassa anupabandhavasena pavattidassanatthaṃ|</p>

<p rend="bodytext">kalīyati khalīyati appahīyati sāsanaṃ etenāti <hi rend="bold">kali,</hi> jutaparājayo| so eva gahasadisatāya <hi rend="bold">‘‘kaliggaho’’</hi>ti vutto| <hi rend="bold">adhibandha</hi>nti kuṭumbassa adhivutthassa mūlabhūtassa attano bandhitabbataṃ| tenāha <hi rend="bold">‘‘attanāpi bandhaṃ nigaccheyyā’’</hi>ti| bālabhūmiyā bālabhāvassa matthakappatti nirayagāmikammakāritāti <hi rend="bold">‘‘niraye nibbattati’’</hi>cceva vuttaṃ| taggahaṇeneva pana tato mudumudutarādikammavasena sesāpāyesu aparāparanibbattādibālabhūmi vibhāvitā hotīti|</p>

<p rend="bodytext" n="253"><hi rend="paranum">253</hi><hi rend="dot">.</hi> <hi rend="bold">vuttānusārenā</hi>ti ‘‘bālo aya’’ntiādinā vuttassa atthavacanassa ‘‘paṇḍito aya’’nti etehi lakkhīyatītiādinā anusārena| <hi rend="bold">manosucaritādīnaṃ vasenā</hi>ti cintento anabhijjhā-abyāpāda-sammādassanaṃ sucintitameva cintetītiādinā manosucaritānaṃ tiṇṇaṃ sucaritānaṃ vasena yojetabbāni|</p>

<p rend="subhead">cakkaratanavaṇṇanā</p>

<p rend="bodytext" n="256"><hi rend="paranum">256</hi><hi rend="dot">.</hi> uposathaṃ <pb ed="V" n="2.0138"/><pb ed="M" n="2.0355"/> (dī. ni. ṭī. 2.243) vuccati aṭṭhaṅgasamannāgataṃ sabbadivasesu gahaṭṭhehi rakkhitabbasīlaṃ, samādānavasena taṃ etassa atthīti <hi rend="bold">uposathiko,</hi> tassa| tenāha <hi rend="bold">‘‘samādinnuposathaṅgassā’’</hi>ti| <hi rend="bold">tadā</hi>ti tasmiṃ kāle, yasmiṃ pana kāle cakkavattibhāvasaṃvattaniya-dāna-sīlādi-puññasambhārasamudāgamasampanno pūritacakkavattivatto kādīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve ṭhito hoti, tasmiṃ kāle| tādise hi kāle cakkavattibhāvī purisuttamo yathāvuttaguṇasamannāgato rājā khattiyo hutvā muddhāvasitto visuddhasīlo anuposathaṃ satasahassavissajjanādinā sammāpaṭipattiṃ paṭipajjati, na yadā cakkaratanaṃ uppajjati, tadā eva| tenāha – <hi rend="bold">‘‘pāto…pe.… dhammatā’’</hi>ti| (tattha <hi rend="bold">damo</hi> indriyasaṃvaro, <hi rend="bold">saṃyamo</hi> sīlasaṃvaro|)</p>

<p rend="bodytext"><hi rend="bold">vuttappakārapuññakammapaccaya</hi>nti cakkavattibhāvāvahadānadamasaṃyamādipuññakammahetukaṃ| <hi rend="bold">nīlamaṇisaṅghāṭasadisa</hi>nti indanīlamaṇisañcayasamānaṃ| <hi rend="bold">dibbānubhāvayuttattā</hi>ti dassanīyatā manuññaghosatā ākāsagāmitā obhāsavissajjanā appaṭighātatā rañño icchitatthanipphattikāraṇatāti evamādīhi dibbasadisehi ānubhāvehi samannāgatattā| <hi rend="bold">sabbehi ākārehī</hi>ti sabbehi sundarehi ākārehi| <hi rend="bold">paripūra</hi>nti paripuṇṇaṃ| sā cassa pāripūri idāneva vitthārīyati|</p>

<p rend="bodytext"><hi rend="bold">panāḷī</hi>ti chiddaṃ| <hi rend="bold">suddhasiniddhadantapantiyā</hi> nibbivarāyāti adhippāyo| <hi rend="bold">nābhipanāḷi parikkhepapaṭṭesū</hi>ti nābhiparikkhepapaṭṭe ceva nābhiyā panāḷiparikkhepapaṭṭe ca| <hi rend="bold">suvibhattāvā</hi>ti aññamaññaṃ asaṃkiṇṇattā suṭṭhu vibhattā| paricchedalekhantaresu maṇikā suvibhattā hutvā paññāyantīti vadanti|</p>

<p rend="bodytext"><hi rend="bold">paricchedalekhādīnī</hi>ti <hi rend="bold">ādi</hi>-saddena mālākammādiṃ saṅgaṇhāti| <hi rend="bold">surattā</hi>tiādīsu <hi rend="bold">suratta</hi>ggahaṇena mahānāmavaṇṇataṃ paṭikkhipati, <hi rend="bold">suddha</hi>ggahaṇena saṃkiliṭṭhataṃ, <hi rend="bold">siniddha</hi>ggahaṇena lūkhataṃ| kāmaṃ tassa cakkaratanassa nemimaṇḍalaṃ asandhikaṃva nibbattaṃ, sabbatthakameva pana kevalaṃ pavāḷavaṇṇova <pb ed="M" n="2.0356"/> na sobhatīti pakaticakkassa sandhiyuttesu ṭhānesu rattajambunadaparikkhataṃ ahosi, taṃ sandhāya vuttaṃ <hi rend="bold">‘‘sandhīsu panassā’’</hi>tiādi|</p>

<p rend="bodytext"><hi rend="bold">nemimaṇḍalapiṭṭhiya</hi>nti <pb ed="V" n="2.0139"/> nemimaṇḍalassa piṭṭhipadese| <hi rend="bold">dasannaṃ dasannaṃ arānamantare</hi>ti dasannaṃ dasannaṃ arānaṃ antarasamīpe padese| <hi rend="bold">chiddamaṇḍalacitto</hi>ti maṇḍalasaṇṭhānachiddavicitto| <hi rend="bold">sukusalasamannāhatassā</hi>ti suṭṭhu kusalena sippinā pahatassa, vāditassāti attho| <hi rend="bold">vaggū</hi>ti manoramo <hi rend="bold">rajanīyo</hi>ti suṇantānaṃ rāguppādako| <hi rend="bold">kamanīyo</hi>ti kanto| <hi rend="bold">samosaritakusumadāmā</hi>ti olambitasugandhakusumadāmā| <hi rend="bold">nemiparikkhepassā</hi>ti nemipariyantaparikkhepassa| nābhipanāḷiyā dvinnaṃ passānaṃ vasena <hi rend="bold">‘‘dvinnampi nābhipanāḷīna’’</hi>nti vuttaṃ| ekā eva hi sā panāḷi| <hi rend="bold">yehī</hi>ti yehi dvīhi sīhamukhehi| puna <hi rend="bold">yehī</hi>ti muttākalāpehi|</p>

<p rend="bodytext"><hi rend="bold">odhāpayamāna</hi>nti sotuṃ avahitāni kurumānaṃ| cando purato, cakkaratanaṃ pacchāti evaṃ <hi rend="bold">pubbāpariyena</hi> pubbāparabhāgena|</p>

<p rend="bodytext"><hi rend="bold">ante purassā</hi>ti anurādhapure rañño antepurassa <hi rend="bold">uttarasīhapañjarāsanne</hi> tadā rañño pāsāde tādisassa uttaradisāya sīhapañjarassa labbhamānattā vuttaṃ| <hi rend="bold">sukhena sakkā</hi>ti kiñci anāruhitvā sarīrañca anullaṅghitvā yathāṭhiteneva hatthena pupphamuṭṭhiyo khipitvā sukhena sakkā hoti pūjetuṃ|</p>

<p rend="bodytext"><hi rend="bold">nānāvirāgaratanappabhāsamujjala</hi>nti nānāvidhacittavaṇṇaratanobhāsapabhassaraṃ| <hi rend="bold">ākāsaṃ abbhuggantvā pavatte</hi>ti| āgantvā ṭhitaṭṭhānato upari ākāsaṃ abbhuggantvā pavatte|</p>

<p rend="bodytext"><hi rend="bold">sannivesakkhamo</hi>ti khandhavārasannivesayogyo| <hi rend="bold">sulabhāhārūpakaraṇo</hi>ti sukheneva laddhabbadhaññagorasadārutiṇādibhojanasādhano| <hi rend="bold">paracakka</hi>nti parassa rañño senā, āṇā vā|</p>

<p rend="bodytext"><hi rend="bold">āgatanandano</hi>ti āgato hutvā nandijanano| āgataṃ vā āgamanaṃ, tena nandatīti <hi rend="bold">āgatanandano</hi>| gamanena socetīti <hi rend="bold">gamanasocano| upakappethā</hi>ti uparūpari kappetha saṃvidahatha, upanethāti <pb ed="M" n="2.0357"/> attho| <hi rend="bold">upaparikkhitvā</hi>ti hetutopi sabhāvatopi phalatopi diṭṭhadhammikasamparāyikādīnavatopi vīmaṃsitvā|</p>

<p rend="bodytext">vibhāventi paññāya atthaṃ vibhūtaṃ karontīti <hi rend="bold">vibhāvino,</hi> paññavanto| <hi rend="bold">anuyantā</hi>ti anuvattakā| <hi rend="bold">ogacchamāna</hi>nti osīdantaṃ| <hi rend="bold">yojanamatta</hi>nti vitthārato yojanamattaṃ padesaṃ| gambhīrabhāvena <pb ed="V" n="2.0140"/> pana yathā bhūmi dissati, evaṃ ogacchati| tenāha <hi rend="bold">‘‘mahāsamuddatala’’</hi>ntiādi| <hi rend="bold">ante cakkaratanaṃ</hi> udakena senāya anajjhottharaṇatthaṃ|</p>

<p rend="bodytext" n="257"><hi rend="paranum">257</hi><hi rend="dot">.</hi> puratthimo samuddo pariyanto assāti <hi rend="bold">puratthimasamuddapariyanto,</hi> puratthimasamuddaṃ pariyantaṃ katvā| <hi rend="bold">cāturantāyā</hi>ti cātusamuddantāya pubbavidehādicatukoṭṭhāsantāya|</p>

<p rend="subhead">hatthiratanavaṇṇanā</p>

<p rend="bodytext" n="258"><hi rend="paranum">258</hi><hi rend="dot">.</hi> <hi rend="bold">haricandanādīhī</hi>ti <hi rend="bold">ādi</hi>-saddena catujjātiyagandhādiṃ saṅgaṇhāti| <hi rend="bold">āgamanaṃ cintethāti vadanti</hi> cakkavattivattassa pūritatāya paricitattā| bhūmiphusanakehi vāladhi, varaṅgaṃ hatthoti imehi ca tīhi, catūhi pādehi cāti sattahi avayavehi ṭhitattā <hi rend="bold">sattapatiṭṭho| itaresaṃ</hi> amaccādīnaṃ cintayantānaṃ <hi rend="bold">na āgacchati| apanetvā</hi>ti attano ānubhāvena apanetvā| gandhameva hi tassa itare hatthino na sahanti|</p>

<p rend="subhead">assaratanavaṇṇanā</p>

<p rend="bodytext"><hi rend="bold">sindhavakulato</hi>ti sindhavassājānīyakulato|</p>

<p rend="subhead">maṇiratanavaṇṇanā</p>

<p rend="bodytext"><hi rend="bold">sakaṭanābhisamappamāṇa</hi>nti pariṇāhato mahāsakaṭassa nābhiyā samappamāṇaṃ| <hi rend="bold">ubhosu antesū</hi>ti heṭṭhā upari cāti dvīsu antesu| <hi rend="bold">kaṇṇikapariyantato</hi>ti dvinnaṃ kañcanapadumānaṃ kaṇṇikāya pariyantato| <hi rend="bold">muttājālake ṭhapetvā</hi>ti suvisuddhe muttāmaye jālake patiṭṭhapetvā|</p>

<p rend="subhead">itthiratanavaṇṇanā</p>

<p rend="bodytext"><hi rend="bold">‘‘itthiratanaṃ</hi> <pb ed="M" n="2.0358"/> <hi rend="bold">pātubhavatī’’</hi>ti vatvā assa pātubhavanākāraṃ dassetuṃ, <hi rend="bold">‘‘maddarājakulato vā’’</hi>tiādi vuttaṃ| maddaraṭṭhaṃ kira abhirūpānaṃ itthīnaṃ uppattiṭṭhānaṃ| <hi rend="bold">saṇṭhānapāripūriyā</hi>ti hatthapādādisarīrāvayavānaṃ susaṇṭhitatāya| avayavapāripūriyā hi samudāyapāripūrisiddhi| <hi rend="bold">rūpa</hi>nti sarīraṃ| <hi rend="bold">dassanīyā</hi>ti surūpabhāvena passitabbayuttā| <hi rend="bold">somanassavasena cittaṃ pasādeti</hi> yoniso <pb ed="V" n="2.0141"/> cintentānaṃ kammaphalasaddhāya vasena| <hi rend="bold">pasādāvahattā</hi>ti kāraṇavacanena yathā pāsādikatāya vaṇṇapokkharatāsiddhi vuttā, evaṃ dassanīyatāya pāsādikatāsiddhi, abhirūpatāya ca dassanīyatāsiddhi vattabbāti nayaṃ dasseti| paṭilomato vā vaṇṇapokkharatāya pāsādikatāsiddhi, pāsādikatāya dassanīyatāsiddhi, dassanīyatāya abhirūpatāsiddhi yojetabbā| evaṃ sarīrasampattivasena abhirūpatādike dassetvā idāni sarīre dosābhāvavasenapi te dassetuṃ, <hi rend="bold">‘‘abhirūpā vā’’</hi>tiādi vuttaṃ| tattha yathā pamāṇayuttā, evaṃ ārohapariṇāhayogato ca pāsādikā nātidīghatādayo| evaṃ manussānaṃ dibbarūpatāsampattipīti <hi rend="bold">‘‘appattā dibbavaṇṇa’’</hi>nti vuttaṃ| <hi rend="bold">kāyavipattiyā</hi>ti sarīradosassa| <hi rend="bold">abhāvo</hi>ti accantameva dūrībhāvo|</p>

<p rend="bodytext"><hi rend="bold">satavihatassā</hi>ti satakkhattuṃ vihatassa| <hi rend="bold">satavihatassā</hi>ti ca idaṃ kappāsapicuvasena vuttaṃ, tūlapicuno pana vihananameva natthi| kuṅkumatagaraturukkhayavanapupphāni <hi rend="bold">catujjāti</hi>| tamālatagaraturukkhayavanapupphānīti apare|</p>

<p rend="bodytext"><hi rend="bold">aggidaḍḍhā viyā</hi>ti āsanagatena agginā daḍḍhā viya| <hi rend="bold">paṭhamamevā</hi>ti aññakiccato paṭhamameva, dassanasamakālamevāti attho| taṃ taṃ attanā rañño kātabbakiccaṃ kiṃ karomīti pucchitabbatāya kiṃ karaṇanti paṭissāvetīti <hi rend="bold">kiṅkārapaṭissāvinī</hi>|</p>

<p rend="bodytext">mātugāmo nāma yebhuyyena saṭhajātiko, itthiratanassa pana taṃ natthīti dassetuṃ, <hi rend="bold">‘‘svāssā’’</hi>tiādi vuttaṃ| <hi rend="bold">guṇā</hi>ti rūpaguṇā ceva ācāraguṇā ca| <hi rend="bold">purimakammānubhāvenā</hi>ti tassā purimakammānubhāvena| itthiratanassa tabbhāvasaṃvattaniyapurimakammassa ānubhāvena, cakkavattinopi parivārasaṃvattaniyaṃ puññakammaṃ tādisassa phalavisesassa upanissayo hotiyeva| tenāha <hi rend="bold">‘‘cakkavattino puññaṃ upanissāyā’’</hi>ti| etena sesaratanesupi <pb ed="M" n="2.0359"/> tesaṃ visesānaṃ tadupanissayatā vibhāvitā evāti daṭṭhabbaṃ| pubbe ekadesavasena labbhamānapāripūrī rañño <hi rend="bold">cakkavattibhāvūpagamanato paṭṭhāya sabbākārapāripūrā jātā</hi>|</p>

<p rend="subhead">gahapatiratanavaṇṇanā</p>

<p rend="bodytext"><hi rend="bold">pakatiyāvā</hi>ti sabhāveneva, cakkaratanapātubhāvato pubbepi|</p>

<p rend="subhead">pariṇāyakaratanavaṇṇanā</p>

<p rend="bodytext"><hi rend="bold">nissāyā</hi>ti upanissāya|</p>

<p rend="bodytext" n="260"><hi rend="paranum">260</hi><hi rend="dot">.</hi> <hi rend="bold">kaṭaggaho</hi> <pb ed="V" n="2.0142"/> vuccati jayaggaho sakānaṃ paṇānaṃ kaṭabhāvena atthasiddhivasena saṅgaṇhananti katvā| tenāha <hi rend="bold">‘‘jayaggāhenā’’</hi>ti| <hi rend="bold">ekappahārenevā</hi>ti ekappayogeneva satasahassāni adhigaccheyyāti yojanā| sesaṃ vuttanayattā suviññeyyameva|</p>

<p rend="centre">bālapaṇḍitasuttavaṇṇanāya līnatthappakāsanā samattā|</p>

</xml>