<xml src="s0202t-m54.xml">

<p rend="subhead"><pgroup id="m54"/><readunit id="m54">4. potaliyasuttavaṇṇanā</readunit></p>

<p rend="bodytext" n="31"><hi rend="paranum">31</hi><hi rend="dot">.</hi> aṅgā <pb ed="M" n="2.0020"/> nāma <pb ed="V" n="2.0019"/> janapadino rājakumārā, tesaṃ nivāso ekopi janapado ruḷhivasena aṅgātveva vuccatīti āha <hi rend="bold">‘‘aṅgāyeva so janapado’’</hi>ti| <hi rend="bold">mahiyā panassa uttarena yā āpo</hi>ti mahiyā nadiyā yā āpo tassa janapadassa uttarena honti| <hi rend="bold">tāsaṃ avidūrattā</hi> so janapado <hi rend="bold">uttarāpoti vuccati</hi>| sā pana mahī katthaci katthaci bhijjitvā gatāti āha <hi rend="bold">‘‘kataramahiyā uttarena yā āpo’’</hi>ti| <hi rend="bold">tatthā</hi>ti tassā mahiyā āgamanato paṭṭhāya <hi rend="bold">ayaṃ āvibhāvakathā</hi>| yasmā (a. ni. ṭī. 3.8.19) lokiyā jambudīpo himavā tattha patiṭṭhitasamuddadahapabbatanadiyoti etesu yaṃ yaṃ na manussagocaraṃ, tattha sayaṃ sammūḷhā aññepi sammohayanti, tattha tattha sammohavidhamanatthaṃ <hi rend="bold">‘‘ayaṃ kira jambudīpo’’</hi>tiādimāraddhaṃ| <hi rend="bold">dasasahassayojanaparimāṇo</hi> āyāmato ca vitthārato cāti adhippāyo| tenāha <hi rend="bold">‘‘tatthā’’</hi>tiādi| <hi rend="bold">udakena ajjhotthaṭo</hi> tadupabhogisattānaṃ puññakkhayena|</p>

<p rend="bodytext">sundaradassanaṃ kūṭanti <hi rend="bold">sudassanakūṭaṃ,</hi> yaṃ loke ‘‘hemakūṭa’’nti vuccati| <hi rend="bold">mūlagandho</hi> kāḷānusāriyādi| <hi rend="bold">sāragandho</hi> candanādi| <hi rend="bold">pheggugandho</hi> salalādi| <hi rend="bold">tacagandho</hi> lavaṅgādi| <hi rend="bold">papaṭikagandho</hi> kabitthādi| <hi rend="bold">rasagandho</hi> sajjādi, <hi rend="bold">pattagandho</hi> tamālahiriverādi| <hi rend="bold">pupphagandho</hi> nāgakuṅkumādi| <hi rend="bold">phalagandho</hi> jātiphalādi| <hi rend="bold">gandhagandho</hi> sabbesaṃ gandhānaṃ gandho| yassa hi rukkhassa sabbesampi mūlādīnaṃ gandho atthi, so idha gandho nāma| tassa gandhassa gandho gandhagandho| sabbāni puthulato paññāsayojanāni, āyāmato pana ubbedhato viya dviyojanasatānevāti vadanti|</p>

<p rend="bodytext"><hi rend="bold">manoharasilātalānī</hi>ti otaraṇatthāya manuññasopānasilātalāni| <hi rend="bold">supaṭiyattānī</hi>ti tadupabhogisattānaṃ sādhāraṇakammānubhāvena suṭṭhu paṭiyattāni suppavattitāni honti| macchakacchapādayo udakaṃ malinaṃ karonti, tadabhāvato <hi rend="bold">phalikasadisanimmaludakāni</hi>| tiriyato dīghaṃ uggatakūṭanti <hi rend="bold">‘‘tiracchānapabbata’’</hi>nti āha|</p>

<p rend="bodytext">āpaṇāni <pb ed="M" n="2.0021"/> eva vohārassa mukhabhūtānīti āha <hi rend="bold">‘‘āpaṇamukhasahassānī’’</hi>ti| <hi rend="bold">vibhattānī</hi>ti <pb ed="V" n="2.0020"/> vavatthitāni aññamaññāsambhinnāni| <hi rend="bold">vasanaṭṭhāna</hi>nti attano yathāphāsukaṃ vasitabbaṭṭhānaṃ| āsati etthāti <hi rend="bold">āsanaṃ,</hi> nisīditabbaṭṭhānāni|</p>

<p rend="bodytext">asāruppaṃ paṭicca uppajjanakassa chādanato channaṃ <hi rend="bold">anucchavikaṃ,</hi> tadeva ajjhāsayasampattiṃ patirūpeti pakāsetīti <hi rend="bold">patirūpaṃ</hi>| tenāha <hi rend="bold">‘‘nappatirūpa’’</hi>nti| <hi rend="bold">kāraṇavevacanānī</hi>ti ñāpakakāraṇavevacanāni| ñāpakañhi kāraṇaṃ adhippetaṃ| atthaṃ ākaroti pakāsetīti <hi rend="bold">ākāro,</hi> tameva līnaṃ guḷhaṃ atthaṃ gametīti <hi rend="bold">liṅgaṃ,</hi> so tena nimīyatīti <hi rend="bold">nimitta</hi>nti vuccati| idāni tamevatthaṃ vivarituṃ <hi rend="bold">‘‘dīghadasavattha…pe.… nimittāti vuttā’’</hi>ti āha| <hi rend="bold">te</hi>ti ākārādayo| <hi rend="bold">tathā hi pana me</hi>tiādinā potaliyo gahapati ‘‘paribbājakaniyāmena ahaṃ jīvāmi, tasmā gahapati na homīti vadati| <hi rend="bold">ovadanto</hi>ti anusāsanto| <hi rend="bold">upavadanto</hi>ti paribhāsanto|</p>

<p rend="bodytext" n="32"><hi rend="paranum">32</hi><hi rend="dot">.</hi> <hi rend="bold">gedhabhūto lobho</hi>ti gijjhanasabhāvo lobho| agijjhanalakkhaṇo na lobho, <hi rend="bold">anindābhūtaṃ aghaṭṭana</hi>nti nindāya paṭipakkhabhūtaṃ paresaṃ aghaṭṭanaṃ| <hi rend="bold">nindāghaṭṭanā</hi>ti nindāvasena paresaṃ ghaṭṭanā akkosanā| <hi rend="bold">byavahāravohāropī</hi>ti kayavikkayalakkhaṇo sabyohāropi dānaggahaṇaṃ vohāro| ‘‘datto tisso’’ tiādinā voharaṇaṃ paññāpananti <hi rend="bold">paññatti vohāro</hi>| yathādhippetassa atthassa voharaṇaṃ kathanaṃ bodhananti <hi rend="bold">vacanaṃ vohāro</hi>| yāthāvato ayāthāvato ca voharati etenāti <hi rend="bold">vohāro, cetanā| ayamidhādhippeto</hi>ti ayaṃ cetanālakkhaṇo vohāro idha imasmiṃ atthe adhippeto, so ca kho sāvajjova samucchedassa icchitattā| idāni catubbidhassapi vohārassa idha sambhavaṃ dassetuṃ <hi rend="bold">‘‘yasmā vā’’</hi>tiādi vuttaṃ| <hi rend="bold">gihīti cetanā natthī</hi>ti ahaṃ gihīti cetanāpavatti natthi| <hi rend="bold">gihīti vacanaṃ natthī</hi>ti gihīti attano paresañca vacanappavatti natthi| <hi rend="bold">gihīti paṇṇatti natthī</hi>ti gihīti samaññā natthi| <hi rend="bold">gihīti byavahāro natthī</hi>ti samudācāro natthi|</p>

<p rend="bodytext" n="33"><hi rend="paranum">33</hi><hi rend="dot">.</hi> <hi rend="bold">pāṇātipātova saṃyojanaṃ</hi>| kasmā? bandhanabhāvena pavattanato nissarituṃ appadānato| pāṇātipātassa atthitāya so puggalo <pb ed="M" n="2.0022"/> ‘‘pāṇātipātī’’ti vuccatīti āha – <hi rend="bold">‘‘pāṇātipātassa…pe.… hotī’’</hi>ti| yañhi yassa atthi, tena so apadissatīti| <hi rend="bold">bahutāyā</hi>ti acakkhukādibhedena bahubhāvato| pāṇātipātassa paṭipakkho <hi rend="bold">apāṇātipāto</hi>| so pana atthato kāyadvāriko sīlasaṃvaroti āha <hi rend="bold">‘‘kāyikasīlasaṃvarenā’’</hi>ti| <hi rend="bold">attāpi maṃ upavadeyyā</hi>tiādi pāṇātipāte ādīnavadassanaṃ| ādīnavadassino hi tato oramaṇaṃ| <hi rend="bold">desanāvasenā</hi>ti <pb ed="V" n="2.0021"/> aññattha sutte abhidhamme ca dasasu saṃyojanesu pañcasu nīvaraṇesu desanāvasena apariyāpannampi <hi rend="bold">saṃyojanantipi nīvaraṇanti</hi>pi idha <hi rend="bold">vuttaṃ</hi>| kasmā? tadatthasambhavato| tenāha – <hi rend="bold">‘‘vaṭṭabandhanaṭṭhena hitappaṭicchādanaṭṭhena cā’’</hi>ti, pāṇātipāto hi apāṇātipātapaccayaṃ hitaṃ paṭicchādentova uppajjatīti| <hi rend="bold">eko avijjāsavo</hi>ti idaṃ sahajātavasena vuttaṃ, upanissayavasena pana itaresampi āsavānaṃ yathārahaṃ sambhavo veditabbo| pāṇātipātī hi puggalo ‘‘tappaccayaṃ atthaṃ karissāmī’’ti kāme pattheti| diṭṭhiṃ gaṇhāti, bhavavisesaṃ paccāsīsati| tattha uppannaṃ vihanati bādhatīti <hi rend="bold">vighāto,</hi> dukkhaṃ, pariḷāhanaṃ anatthuppādavasena upatāpanaṃ <hi rend="bold">pariḷāho,</hi> ayametesaṃ viseso| <hi rend="bold">sabbatthā</hi>ti sabbesu vāresu| <hi rend="bold">iminā upāyenā</hi>ti atidesena pana pariggahito attho parato āgamissatīti|</p>

<p rend="bodytext" n="34-40"><hi rend="paranum">34-40</hi><hi rend="dot">.</hi> <hi rend="bold">imasmiṃ pade</hi>ti etena sattasupi vāresu tathā āgataṃ padaṃ sāmaññato gahitaṃ| tenāha <hi rend="bold">‘‘iminā’’</hi>tiādi| rosanaṃ kāyikaṃ vācasikañcāti tappaṭipakkho arosopi tathā duvidhoti āha <hi rend="bold">‘‘kāyikavācasikasaṃvarenā’’</hi>ti| yathā abhijjhā lobho, anabhijjhā alobho, evaṃ <hi rend="bold">akodhūpāyāso</hi> abyāpādo, saṃvare sukhanti <hi rend="bold">saṃvaro</hi>ti daṭṭhabbo, anatilobho pana satisaṃvare, anatimāno ñāṇasaṃvare saṅgahaṃ gacchatīti daṭṭhabbaṃ| imesu pana padesu evaṃ sabbavāresu yojanā kātabbāti sambandho|</p>

<p rend="bodytext"><hi rend="bold">evaṃ āsavuppatti veditabbā</hi>ti ettha vuttassapi ekajjhaṃ vuccamānattā <hi rend="bold">‘‘puna ayaṃ saṅkhepavinicchayo’’</hi>ti vuttaṃ| <hi rend="bold">asammohatthaṃ</hi> ārammaṇassa| <hi rend="bold">purimesu tāva catūsu</hi> vāresu <hi rend="bold">viramituṃ na sakkomīti vattabbaṃ</hi>| ‘‘attāpi maṃ upavadeyyā’’ti etassa padassa atthavaṇṇanāyaṃ <hi rend="bold">‘‘na sakkomī’’</hi>ti, ‘‘anuvijjāpi maṃ viññū garaheyyu’’nti etassa padassa atthavaṇṇanāyaṃ <hi rend="bold">‘‘na sakkotī’’ti</hi> <pb ed="M" n="2.0023"/> <hi rend="bold">vattabbaṃ,</hi> iminā nayena pacchimesupi catūsu yathārahaṃ yojanā veditabbā| <hi rend="bold">atimāne bhavāsavavijjāsavā</hi>ti vuttaṃ mānena saha diṭṭhiyā anuppajjanato, atimāno pana kāmarāgenapi uppajjatevāti ‘‘atimāne kāmāsavavijjāsavā’’ti vattabbaṃ siyā, svāyaṃ nayo vuttanayattā suviññeyyoti na dassito| <hi rend="bold">pātimokkhasaṃvarasīlaṃ kathitaṃ</hi> ādito catūhi chaṭṭhena vāti pañcahi vārehi, sesehi tīhi <hi rend="bold">pātimokkhasaṃvarasīle ṭhitassa bhikkhuno paṭisaṅkhāpahānaṃ,</hi> sabbehipi pana bhikkhubhāve ṭhitassa <hi rend="bold">gihivohārasamucchedo kathito</hi>| tattha sabbattha vattaṃ ‘‘idañcidañca mayhaṃ kātuṃ nappatirūpa’’nti paṭisaṅkhānavasena akaraṇaṃ pajahanañca paṭisaṅkhāpahānaṃ|</p>

<p rend="subhead">kāmādīnavakathāvaṇṇanā</p>

<p rend="bodytext" n="42"><hi rend="paranum">42</hi><hi rend="dot">.</hi> <hi rend="bold">upasumbheyyā</hi>ti <pb ed="V" n="2.0022"/> ettha <hi rend="bold">upa</hi>-saddo samīpattho, sumbhanaṃ vikkhepanaṃ| teneva <hi rend="bold">tamena</hi>nti bhummatthe upayogavacananti āha – <hi rend="bold">‘‘tassa samīpe khipeyyā’’</hi>ti, tassa kukkurassa samīpe aṭṭhikaṅkalaṃ khipeyyāti attho| <hi rend="bold">nimmaṃsattā kaṅkalanti vuccatī</hi>ti iminā vigatamaṃsāya aṭṭhikaṅkalikāya uraṭṭhimhi vā piṭṭhikaṇṭake vā sīsaṭṭhimhi vā kaṅkala-saddo niruḷhoti dasseti| <hi rend="bold">sunikkanta</hi>nti nillikhitaṃ katvāva nibbisesaṃ likhitaṃ|</p>

<p rend="bodytext">ekattupaṭṭhānassa ajjhupekkhanavasena pavattiyā <hi rend="bold">ekattā</hi>| tenāha <hi rend="bold">‘‘catutthajhānupekkhā’’</hi>ti| yasmā panassa ārammaṇampi ekasabhāvameva, tasmā āha <hi rend="bold">‘‘sā hī’’</hi>tiādi| <hi rend="bold">lokāmisasaṅkhātā</hi>ti apariññātavatthunā lokena āmasitabbato, loke vā āmisoti saṅkhaṃ gatāya vasena kāmaguṇānaṃ kāmabhāvo ca āmisabhāvo ca, so eva nippariyāyato āmisanti vattabbataṃ arahati| <hi rend="bold">kāmaguṇāmisā</hi>ti kāmaguṇe chandarāgā| <hi rend="bold">gahaṇaṭṭhena</hi> bhusaṃ ādānaṭṭhena|</p>

<p rend="bodytext" n="43"><hi rend="paranum">43</hi><hi rend="dot">.</hi> ḍayanaṃ ākāsena gamananti āha <hi rend="bold">‘‘uppatitvā gaccheyyā’’</hi>ti| gijjhādīnaṃ vāsipharasu na hotīti āha – <hi rend="bold">‘‘mukhatuṇḍakena ḍasantā taccheyyu’’</hi>nti| <hi rend="bold">vissajjeyyu</hi>nti ettha ‘‘vissajjana’’nti ākaḍḍhanaṃ adhippetaṃ anekatthattā dhātūnaṃ, ākaḍḍhanañca anubandhitvā pātananti āha <hi rend="bold">‘‘maṃsapesiṃ nakhehi kaḍḍhitvā pāteyyu’’</hi>nti|</p>

<p rend="bodytext" n="47"><hi rend="paranum">47</hi><hi rend="dot">.</hi> purisassa <pb ed="M" n="2.0024"/> ārohanayogyaṃ <hi rend="bold">poriseyyaṃ</hi>|</p>

<p rend="bodytext" n="48"><hi rend="paranum">48</hi><hi rend="dot">.</hi> sampannaṃ sundaraṃ phalamassāti <hi rend="bold">sampannaphalaṃ| phalūpapanna</hi>nti phalehi upetanti āha <hi rend="bold">‘‘bahuphala’’</hi>nti|</p>

<p rend="bodytext" n="50"><hi rend="paranum">50</hi><hi rend="dot">.</hi> <hi rend="bold">suvidūravidūre</hi>ti ariyassa vinaye vohārasamucchedato suṭṭhu vidūrabhūte eva vidūre <hi rend="bold">ahaṃ</hi> ṭhito| kassaci nāma atthassapi ajānanato na ājānantīti <hi rend="bold">anājānīyā</hi>ti kattusādhanamassa dassento <hi rend="bold">ajānanake</hi>ti ajānantabhojanasīsena tesaṃ dātabbapaccaye vadati| sesaṃ suviññeyyameva|</p>

<p rend="centre">potaliyasuttavaṇṇanāya līnatthappakāsanā samattā|</p>

</xml>