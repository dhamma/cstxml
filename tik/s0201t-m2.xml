<xml src="s0201t-m2.xml">

<p rend="subhead"><pgroup id="m2"/><readunit id="m2">2. sabbāsavasuttavaṇṇanā</readunit></p>

<p n="14"> <hi rend="bold">apubbapadavaṇṇanā</hi>ti <pb ed="V" n="1.0126"/> atthasaṃvaṇṇanāvasena heṭṭhā aggahitatāya apubbassa abhinavassa padassa vaṇṇanā atthavibhajanā| ‘‘hitvā punappunāgatamattha’’nti hi vuttaṃ| <hi rend="bold">nivāsaṭṭhānabhūtā</hi> bhūtapubbanivāsaṭṭhānabhūtā, nivāsaṭṭhāne vā bhūtā nibbattā <hi rend="bold">nivāsaṭṭhānabhūtā,</hi> tattha māpitāti attho| <hi rend="bold">yathā kākandī mākandī kosambī</hi>ti yathā kākandassa isino nivāsaṭṭhāne māpitā nagarī kākandī, mākandassa nivāsaṭṭhāne māpitā mākandī, kusambassanivāsaṭṭhāne māpitā kosambīti vuccati, evaṃ sāvatthīti dasseti| upanetvā samīpe katvā bhuñjitabbato <hi rend="bold">upabhogo,</hi> saviññāṇakavatthu| parito sabbadā bhuñjitabbato <hi rend="bold">paribhogo,</hi> nivāsanapārupanādi aviññāṇakavatthu| <hi rend="bold">sabbamettha atthī</hi>ti niruttinayena sāvatthī-saddasiddhimāha| <hi rend="bold">satthasamāyoge</hi>ti satthassa nagariyā samāgame, satthe taṃ nagaraṃ upagateti attho| <hi rend="bold">pucchite</hi> satthikajanehi|</p>

<p><hi rend="bold">samohita</hi>nti sannicitaṃ| rammanti anto bahi ca bhūmibhāgasampattiyā ceva ārāmuyyānasampattiyā ca ramaṇīyaṃ| <hi rend="bold">dassaneyya</hi>nti visikhāsannivesasampattiyā ceva pāsādakūṭāgārādisampattiyā ca dassanīyaṃ passitabbayuttaṃ| upabhogaparibhogavatthusampattiyā ceva nivāsasukhatāya ca nibaddhavāsaṃ vasantānaṃ itaresañca sattānaṃ manaṃ rametīti <hi rend="bold">manoramaṃ</hi>| <hi rend="bold">dasahi saddehī</hi>ti hatthisaddo, assa-ratha-bheri-saṅkha-mudiṅga-vīṇā-gīta sammatāḷasaddo, asnātha-pivatha-khādathāti-saddoti <pb ed="M" n="1.0141"/> imehi dasahi saddehi| <hi rend="bold">avivitta</hi>nti na vivittaṃ, sabbakālaṃ ghositanti attho|</p>

<p><hi rend="bold">vuddhiṃ vepullataṃ patta</hi>nti tannivāsī sattavuddhiyā vuddhiṃ, tāya parivuddhitāyeva vipulabhāvaṃ pattaṃ, bahujanaṃ ākiṇṇamanussanti attho| vittūpakaraṇasamiddhiyā <hi rend="bold">iddhaṃ</hi>| sabbakālaṃ subhikkhabhāvena <hi rend="bold">phītaṃ</hi>| antamaso vighāsāde upādāya sabbesaṃ kapaṇaddhikavanibbakayācakānampi icchi tatthanipphattiyā manuññaṃ jātaṃ, pageva issariye ṭhitānanti dassanatthaṃ puna <hi rend="bold">‘‘manorama’’</hi>nti vuttaṃ| <hi rend="bold">aḷakamandāvā</hi>ti āṭānāṭādīsu dasasu vessavaṇamahārājassa nagarīsu aḷakamandā nāma ekā nagarī, yā loke aḷākā eva vuccati<pb ed="V" n="1.0127"/>| sā yathā puññakammīnaṃ āvāsabhūtā ārāmarāmaṇeyyakādinā sobhaggappattā, evaṃ sāvatthīpīti vuttaṃ ‘‘aḷakamandāvā’’ti| <hi rend="bold">devāna</hi>nti vessavaṇapakkhiyānaṃ cātumahārājikadevānaṃ|</p>

<p><hi rend="bold">jinātī</hi>ti iminā sota-saddo viya kattusādhano jeta-saddoti dasseti| <hi rend="bold">raññā</hi>ti pasenadikosalarājena| rājagataṃ jayaṃ āropetvā kumāro jitavāti jetoti vutto| <hi rend="bold">maṅgalakabyatāyā</hi>tiādinā ‘‘jeyyo’’ti etasmiṃ atthe ‘‘jeto’’ti vuttanti dasseti| <hi rend="bold">sabbakāmasamiddhitāyā</hi>ti sabbehi upabhogaparibhogavatthūhi phītabhāvena vibhavasampannatāyāti attho| samiddhāpi maccharino kiñci na dentīti āha <hi rend="bold">‘‘vigatamalamaccheratāyā’’</hi>ti, rāgadosādimalānañceva macchariyassa ca abhāvenāti attho| samiddhā amaccharinopi ca karuṇāsaddhādiguṇavirahitā attano santakaṃ paresaṃ na dadeyyunti āha <hi rend="bold">‘‘karuṇādiguṇasamaṅgitāya cā’’</hi>ti| <hi rend="bold">tenā</hi>ti anāthānaṃ piṇḍadānena| saddatthato pana dātabbabhāvena sabbakālaṃ upaṭṭhapito anāthānaṃ piṇḍo etassa atthīti <hi rend="bold">anāthapiṇḍiko</hi>| <hi rend="bold">pañcavidhasenāsanaṅgasampattiyā</hi>ti ‘‘nātidūraṃ naccāsannaṃ gamanāgamanasampanna’’nti ekaṃ aṅgaṃ, ‘‘divā appākiṇṇaṃ rattiṃ appasaddaṃ appanigghosa’’nti ekaṃ, ‘‘appaḍaṃsamakasavātātapasarīsapasamphassa’’nti ekaṃ, ‘‘tasmiṃ kho pana senāsane viharantassa appakasirena uppajjanti cīvara…pe.… parikkhārā’’ti ekaṃ, ‘‘tasmiṃ kho pana senāsane therā bhikkhū viharanti bahussutā’’ti ekaṃ, evametehi pañcavidhasenāsanaṅgehi sampannatāya| yadi jetavanaṃ tathaṃ anāthapiṇḍikassa ārāmoti āha <hi rend="bold">‘‘so hī’’</hi>tiādi|</p>

<p>kītakālato <pb ed="M" n="1.0142"/> paṭṭhāya anāthapiṇḍikasseva taṃ vanaṃ, atha kasmā ubhinnaṃ parikittananti āha <hi rend="bold">‘‘jetavane’’</hi>tiādi| ‘‘yadipi so bhūmibhāgo koṭisantharena mahāseṭṭhinā kīto, rukkhā pana jetena na vikkītāti jetavananti vattabbataṃ labhī’’ti vadanti|</p>

<p><hi rend="bold">kasmā idaṃ suttamabhāsī</hi>ti kathetukamyatāya suttanikkhepaṃ pucchati| sāmaññato hi bhagavato desanākāraṇaṃ pākaṭamevāti| ko panāyaṃ suttanikkhepoti? attajjhāsayo| parehi anajjhiṭṭho eva hi bhagavā attano ajjhāsayena imaṃ suttaṃ desetīti ācariyā| yasmā panesa bhikkhūnaṃ upakkiliṭṭhacittataṃ viditvā ‘‘ime bhikkhū imāya desanāya upakkilesavisodhanaṃ katvā āsavakkhayāya paṭipajjissantī’’ti ayaṃ desanā āraddhā, tasmā parajjhāsayoti apare| ubhayampi pana yuttaṃ| attajjhāsayādīnañhi saṃsaggabhedassa sambhavo heṭṭhā dassitovāti| <hi rend="bold">tesaṃ bhikkhūna</hi>nti tadā dhammapaṭiggāhatabhikkhūnaṃ| <hi rend="bold">upakkilesavisodhana</hi>nti samathavipassanupakkilesato <pb ed="V" n="1.0128"/> cittassa visodhanaṃ| paṭhamañhi bhagavā anupubbikathādinā paṭipattiyā saṃkilesaṃ nīharitvā pacchā sāmukkaṃsikaṃ desanaṃ deseti khette khāṇukaṇṭakagumbādike avaharitvā kasanaṃ viya, tasmā kammaṭṭhānameva avatvā imāya anupubbiyā desanā pavattāti adhippāyo|</p>

<p><hi rend="bold">saṃvarabhūta</hi>nti sīlasaṃvarādisaṃvarabhūtaṃ saṃvaraṇasabhāvaṃ kāraṇaṃ, taṃ pana atthato dassanādi evāti veditabbaṃ| <hi rend="bold">saṃvaritā</hi>ti pavattituṃ appadānavasena sammā, sabbathā vā vāritā| evaṃbhūtā ca yasmā pavattidvārapidhānena pihitā nāma honti, tasmā vuttaṃ <hi rend="bold">‘‘vidahitā hutvā’’</hi>ti| evaṃ accantikassa saṃvarassa kāraṇabhūtaṃ anaccantikaṃ saṃvaraṃ dassetvā idāni accantikameva saṃvaraṃ dassento yasmiṃ dassanādimhi sati uppajjanārahā āsavā na uppajjanti, so tesaṃ anuppādo nirodho khayo pahānanti ca vuccamāno atthato appavattimattanti tassa ca dassanādi kāraṇanti āha <hi rend="bold">‘‘yena kāraṇena anuppādanirodhasaṅkhātaṃ khayaṃ gacchanti pahīyanti nappavattanti, taṃ kāraṇanti attho’’</hi>ti|</p>

<p><hi rend="bold">cakkhutopi…pe.… manatopī</hi>ti (dha. sa. mūlaṭī. 14-19) cakkhuviññāṇādivīthīsu tadanugatamanoviññāṇavīthīsu ca kiñcāpi kusalādīnampi pavatti atthi, kāmāsavādayo <pb ed="M" n="1.0143"/> eva pana vaṇato yūsaṃ viya paggharaṇakasucibhāvena sandanti, tasmā te eva <hi rend="bold">‘‘āsavā’’</hi>ti vuccanti| tattha hi paggharaṇasucimhi niruḷho āsava-saddoti| <hi rend="bold">dhammato yāva gotrabhu</hi>nti tato paraṃ maggaphalesu appavattanato vuttaṃ| ete hi ārammaṇavasena dhamme gacchantā tato paraṃ na gacchanti| nanu tato paraṃ bhavaṅgādīnipi gacchantīti ce? na, tesampi pubbe ālambitesu lokiyadhammesu sāsavabhāvena antogadhattā tato paratābhāvato| ettha ca gotrabhuvacanena gotrabhuvodānaphalasamāpattipurecārikaparikammāni vuttānīti veditabbāni| paṭhamamaggapurecārikameva vā gotrabhu avadhinidassanabhāvena gahitaṃ, tato paraṃ pana maggaphalasamānatāya aññesu maggesu maggavīthiyaṃ samāpattivīthiyaṃ nirodhānantarañca pavattamānesu phalesu nibbāne ca āsavānaṃ pavatti nivāritāti veditabbaṃ| <hi rend="bold">savantī</hi>ti gacchanti, ārammaṇakaraṇavasena pavattantīti attho| avadhiattho ā-kāro, avadhi ca mariyādābhividhibhedato duvidho| tattha mariyādaṃ kiriyaṃ bahi katvā pavattati yathā ‘‘āpāṭaliputtā vuṭṭho devo’’ti| abhividhi pana kiriyaṃ byāpetvā pavattati yathā ‘‘ābhavaggā bhagavato yaso pavattatī’’ti| abhividhiattho cāyaṃ ā-kāro idha gahitoti vuttaṃ <hi rend="bold">‘‘antokaraṇattho’’</hi>ti|</p>

<p><hi rend="bold">madirādayo</hi>ti <pb ed="V" n="1.0129"/> <hi rend="bold">ādi</hi>-saddena sindhavakādambarikāpotikādīnaṃ saṅgaho daṭṭhabbo| <hi rend="bold">cirapārivāsiyaṭṭho</hi> viraparivutthatā purāṇabhāvo| <hi rend="bold">avijjā nāhosītiādī</hi>ti ettha <hi rend="bold">ādi</hi>-saddena ‘‘purimā, bhikkhave, koṭi na paññāyati bhavataṇhāyā’’ti (a. ni. 10.62) idaṃ suttaṃ saṅgahitaṃ| avijjāsavabhavāsavānaṃ ciraparivutthatāya dassitāya tabbhāvabhāvino kāmāsavassa ciraparivutthatā dassitāva hoti| aññesu ca yathāvutte dhamme okāsañca ārammaṇaṃ katvā pavattamānesu mānādīsu vijjamānesu attattaniyādiggāhavasena abhibyāpanaṃ madakaraṇavasena āsavasadisatā ca etesaṃyeva, na aññesanti etesveva āsava-saddo niruḷhoti daṭṭhabbo| na cettha diṭṭhāsavo nāgatoti gahetabbaṃ bhavataṇhāya viya bhavadiṭṭhiyāpi bhavāsavaggahaṇeneva gahitattā| <hi rend="bold">āyataṃ</hi> anādikālikattā| <hi rend="bold">pasavantī</hi>ti phalanti| na hi taṃ kiñci saṃsāradukkhaṃ <pb ed="M" n="1.0144"/> atthi, yaṃ āsavehi vinā uppajjeyya| <hi rend="bold">purimāni cetthā</hi>ti ettha etesu catūsu atthavitappesu purimāni tīṇi| <hi rend="bold">yatthā</hi>ti yesu suttābhidhammapadesesu| <hi rend="bold">tattha yujjanti</hi> kilesesuyeva yathāvuttassa atthattayassa sambhavato| <hi rend="bold">pacchimaṃ</hi> ‘‘āyataṃ vā saṃsāradukkhaṃ savantī’’ti vuttanibbacanaṃ| <hi rend="bold">kammepi yujjati</hi> dukkhappasavanassa kilesakammasādhāraṇattā|</p>

<p>diṭṭhadhammā vuccanti paccakkhabhūtā khandhā, diṭṭhadhamme bhavā <hi rend="bold">diṭṭhadhammikā</hi>| <hi rend="bold">vivādamūlabhūtā</hi>ti vivādassa mūlakāraṇabhūtā kodhūpanāha-makkha-paḷāsa-issā-macchariya-māyā-sāṭheyya-thambha-sārambha-mānātimānā|</p>

<p><hi rend="bold">yena devūpapatyassā</hi>ti yena kammakilesappakārena āsavena devesu upapatti nibbatti assa mayhanti sambandho| <hi rend="bold">gandhabbo vā vihaṅgamo</hi> ākāsacārī assanti vibhattiṃ pariṇāmetvā yojetabbaṃ| ettha ca yakkhagandhabbatāya vinimuttā sabbā devagati devaggahaṇena gahitā| <hi rend="bold">avasesā ca akusalā dhammā</hi>ti akusalakammato avasesā akusalā dhammā āsavāti āgatāti sambandho|</p>

<p><hi rend="bold">paṭighātāyā</hi>ti paṭisedhanāya| <hi rend="bold">parūpavā…pe.… upaddavā</hi>ti idaṃ yadi bhagavā sikkhāpadaṃ na paññapeyya, tato asaddhammappaṭisevanadinnādānapāṇātipātādihetu ye uppajjeyyuṃ parūpavādādayo diṭṭhadhammikā nānappakārā anatthā, ye ca tannimittā eva nirayādīsu nibbattassa pañcavidhabandhanakammakāraṇādivasena mahādukkhānubhavādippakārā anatthā, te sandhāya vuttaṃ| <hi rend="bold">te panete</hi>ti ete kāmarāgādikilesa-tebhūmakakammaparūpavādādiupaddavappakārā āsavā| <hi rend="bold">yatthā</hi>ti <pb ed="V" n="1.0130"/> yasmiṃ vinayādipāḷipadese| <hi rend="bold">yathā</hi>ti yena duvidhādippakārena aññesu ca suttantesu āgatāti sambandho|</p>

<p>nirayaṃ gamentīti <hi rend="bold">nirayagāminiyā| chakkanipāte</hi> āhuneyyasutte| tattha hi āsavā chadhā āgatā āsava-saddābhidheyyassa atthassa pabhedopacārena āsava-pade pabhedoti vutto, koṭṭhāsattho vā pada-saddoti <hi rend="bold">āsavapade</hi>ti āsavappakāre saddakoṭṭhāse atthakoṭṭhāse vāti attho|</p>

<p><hi rend="bold">tathā</hi> <pb ed="M" n="1.0145"/> <hi rend="bold">hī</hi>ti tasmā saṃvaraṇaṃ pidahanaṃ pavattituṃ appadānaṃ, teneva kāraṇenāti attho| sīlādisaṃvare adhippete pavattituṃ appadānavasena thakanabhāvasāmaññato <hi rend="bold">dvāraṃ saṃvaritvā</hi>ti gehadvārasaṃvaraṇampi udāhaṭaṃ| <hi rend="bold">sīlasaṃvaro</hi>tiādi heṭṭhā mūlapariyāyavaṇṇanāya vuttampi imassa suttassa atthavaṇṇanaṃ paripuṇṇaṃ katvā vattukāmo puna vadati| yuttaṃ tāva sīlasatiñāṇānaṃ saṃvarattho pāḷiyaṃ tathā āgatattā, khantivīriyānaṃ pana kathanti āha <hi rend="bold">‘‘tesañcā’’</hi>tiādi| tassattho – yadipi ‘‘khamo hoti…pe.… sītassa uppannaṃ kāmavitakkaṃ nādhivāsetī’’tiādiniddese khantivīriyānaṃ saṃvarapariyāyo nāgato, uddese pana sabbāsavasaṃvarapariyāyanti saṃvarapariyāyena gahitattā attheva tesaṃ saṃvarabhāvoti|</p>

<p>pubbe sīlasatiñāṇānaṃ pāṭhantarena saṃvarabhāvo dassitoti idāni taṃ imināpi suttena gahitabhāvaṃ dassetuṃ <hi rend="bold">‘‘apicā’’</hi>tiādi vuttaṃ| <hi rend="bold">khantivīriyasaṃvarā vuttāyeva </hi>‘‘khamo hoti sītassā’’tiādinā (ma. ni. 1.14) pāḷiyā dassanavasena|<hi rend="bold"> ‘‘tañca anāsanaṃ, tañca agocara’’nti ayaṃ panettha sīlasaṃvaro</hi>ti tañca ‘‘yathārūpe’’tiādinā vuttaṃ ayuttaṃ aniyatavatthukaṃ raho paṭicchannāsanaṃ, tañca yathāvuttaṃ ayuttaṃ vesiyādigocaraṃ, ‘‘paṭisaṅkhāyoniso parivajjetī’’ti āgataṃ yaṃ parivajjanaṃ, ayaṃ pana ettha etasmiṃ sutte āgato sīlasaṃvaroti attho| anāsanaparivajjanena hi anācāraparivajjanaṃ vuttaṃ, anācārāgocaraparivajjanaṃ cārittasīlatāyasīlasaṃvaro| tathā hi bhagavatā ‘‘pātimokkhasaṃvarasaṃvuto viharatī’’ti (vibha. 508) sīlasaṃvaravibhajane ācāragocarasampattiṃ dassentena ‘‘atthi anācāro, atthi agocaro’’tiādinā (vibha. 513, 514) anācārāgocarā vibhajitvā dassitā| idañca ekadesena samudāyanidassanaṃ daṭṭhabbaṃ samuddapabbatanidassanaṃ viya|</p>

<p><hi rend="bold">sabbattha paṭisaṅkhā ñāṇasaṃvaro</hi>ti ettha ‘‘yonisomanasikāro, paṭisaṅkhā ñāṇasaṃvaro’’ti vattabbaṃ<pb ed="V" n="1.0131"/>| na hi dassanapahātabbaniddese paṭisaṅkhāgahaṇaṃ atthi, ‘‘yoniso manasi karotī’’ti pana vuttaṃ| yonisomanasikaraṇampi atthato paṭisaṅkhā ñāṇasaṃvaramevāti evaṃ pana atthe gayhamāne yuttametaṃ siyā| keci pana ‘‘yattha yattha ‘idha paṭisaṅkhā yoniso’ti āgataṃ<pb ed="M" n="1.0146"/>, taṃ sabbaṃ sandhāya ‘sabbattha paṭisaṅkhā ñāṇasaṃvaro’ti vutta’’nti vadanti| tesaṃ matena ‘‘idaṃ dukkhanti yoniso manasi karotī’’tiādikassa ñāṇasaṃvarena ca asaṅgaho siyā, ‘‘dassanaṃ paṭisevanā bhāvanā ca ñāṇasaṃvaro’’ti ca vacanaṃ virujjheyya, tasmā vuttanayenevettha attho veditabbo| ‘‘sabbattha paṭisaṅkhā ñāṇasaṃvaro’’ti iminā sattasupi ṭhānesu yaṃ ñāṇaṃ, so ñāṇasaṃvaroti parivajjanādivasena vuttā sīlādayo sīlasaṃvarādayoti ayamattho dassito| evaṃ sati saṃvarānaṃ saṅkaro viya hotīti te asaṅkarato dassetuṃ <hi rend="bold">‘‘aggahitaggahaṇenā’’</hi>ti vuttaṃ parivajjanavisesasaṃvarādhivāsanavinodanānaṃ sīlasaṃvarādibhāvena gahitattā, tathā aggahitānaṃ gahaṇenāti attho| te pana aggahite sarūpato dassento <hi rend="bold">‘‘dassanaṃ paṭisevanā bhāvanā’’</hi>ti āha|</p>

<p><hi rend="bold">etena</hi> sīlasaṃvarādinā karaṇabhūtena, kāraṇabhūtena vā| <hi rend="bold">dhammā</hi>ti kusalākusaladhammā| sīlasaṃvarādinā hi sahajātakoṭiyā, upanissayakoṭiyā vā paccayabhūtena anuppannā kusalā dhammā <hi rend="bold">uppattiṃ gacchanti</hi> uppajjanti, tathā aniruddhā akusalā dhammā nirodhaṃ gacchanti nirujjhantīti attho| pāḷiyaṃ pana ‘‘anuppannā ceva āsavā na uppajjanti, uppannā ca āsavā pahīyantī’’ti akusaladhammānaṃ anuppādapahānāni eva vuttāni, na kusaladhammānaṃ uppādādayoti? nayidamevaṃ daṭṭhabbaṃ, ‘‘yoniso ca kho, bhikkhave, manasikaroto’’tiādinā kusaladhammānampi uppatti pakāsitāva āsavasaṃvaraṇassa padhānabhāvena gahitattā| tathā hi pariyosānepi ‘‘ye āsavā dassanā pahātabbā, te dassanā pahīnā hontī’’tiādinā (ma. ni. 1.28) āsavappahānameva padhānaṃ katvā nigamitaṃ|</p>

<p n="15"> <hi rend="bold">jānato passato</hi>ti ettha dassanampi paññācakkhunāva dassanaṃ adhippetaṃ, na maṃsacakkhunā dibbacakkhunā vāti āha <hi rend="bold">‘‘dvepi padāni ekatthānī’’</hi>ti| <hi rend="bold">evaṃ santepī</hi>ti padadvayassa ekatthatthepi| <hi rend="bold">ñāṇalakkhaṇa</hi>nti ñāṇassa sabhāvaṃ, visayassa yathāsabhāvāvabodhananti attho| tenāha <hi rend="bold">‘‘jānanalakkhaṇañhi ñāṇa’’</hi>nti| <hi rend="bold">ñāṇappabhāva</hi>nti ñāṇānubhāvaṃ, ñāṇakiccaṃ visayobhāsananti <pb ed="M" n="1.0147"/> attho| tenevāha <hi rend="bold">‘‘ñāṇena vivaṭe dhamme’’</hi>ti| <hi rend="bold">‘‘jānato passato’’</hi>ti ca jānanadassanamukhena puggalādhiṭṭhānā desanā pavattāti āha <hi rend="bold">‘‘ñāṇalakkhaṇaṃ ñāṇappabhāvaṃ upādāya puggalaṃ niddisatī’’</hi>ti| <hi rend="bold">jānato passato</hi>ti ‘‘yoniso ca manasikāraṃ ayoniso ca manasikāra’’nti <pb ed="V" n="1.0132"/> vakkhamānattā yonisomanasikāravisayajānanaṃ, ayonisomanasikāravisayadassanaṃ| tañca kho pana nesaṃ āsavānaṃ khayūpāyasabhāvassa adhippetattā uppādanānuppādanavasena na ārammaṇamattenāti ayamattho yuttoti āha <hi rend="bold">‘‘yonisomanasikāraṃ…pe.… ayamettha sāro’’</hi>ti|</p>

<p>‘‘jānato’’ti vatvā jānanañca anussavākārapaṭivitakkamattavasena na idhādhippetaṃ, atha kho rūpādi viya cakkhuviññāṇena yonisomanasikārāyonisomanasikāre paccakkhe katvā tesaṃ uppādavasena dassananti imamatthaṃ vibhāvetuṃ ‘‘passato’’ti vuttanti evaṃ vā ettha attho daṭṭhabbo| aññatthāpi hi ‘‘evaṃ jānato evaṃ passato (itivu. 102), jānaṃ jānāti passaṃ passati (ma. ni. 1.203), evaṃ jānantā evaṃ passantā (ma. ni. 1.407), ajānataṃ apassata’’nti ca ādīsu ñāṇakiccassa sāmaññavisesadīpanavasenetaṃ padadvayaṃ āgatanti| <hi rend="bold">kecī</hi>ti abhayagirivāsisārasamāsācariyā| te hi ‘‘samādhinā jānato vipassanāya passato jānaṃ jānāti passaṃ passati, evaṃ jānanā samatho, passanā vipassanā’’ti ca ādinā papañcenti| <hi rend="bold">te</hi>ti papañcā| <hi rend="bold">imasmiṃ atthe</hi>ti ‘‘jānato’’tiādinayappavatte imasmiṃ suttapadatthe niddhāriyamāne| <hi rend="bold">na yujjanti</hi> jānanadassanānaṃ yonisomanasikārāyonisomanasikāravisayabhāvassa pāḷiyaṃ vuttattā|</p>

<p><hi rend="bold">āsavappahānaṃ</hi> āsavānaṃ accantappahānaṃ| so pana nesaṃ anuppādo sabbena sabbaṃ khīṇatā abhāvo evāti āha <hi rend="bold">‘‘āsavānaṃ accantakhayamasamuppādaṃ</hi> <hi rend="bold">khīṇākāraṃ natthibhāva’’</hi>nti| <hi rend="bold">ujumaggānusārino</hi>ti kilesavaṅkassa kāyavaṅkādīnañca pahānena ujubhūte savipassane heṭṭhimamagge anussarantassa| tadeva hissa sikkhanaṃ| <hi rend="bold">khayasmiṃ paṭhamaṃ ñāṇaṃ</hi>| <hi rend="bold">tato aññā anantarā</hi>ti khayasaṅkhāte aggamagge tappariyāpannameva ñāṇaṃ paṭhamaṃ uppajjati<pb ed="M" n="1.0148"/>, tadanantaraṃ pana aññaṃ arahattanti| yadipi gāthāyaṃ ‘‘khayasmiṃ’’icceva vuttaṃ, samucchedavasena pana āsavehi khīṇotīti maggo khayoti vuccatīti āha <hi rend="bold">‘‘maggo āsavakkhayoti vutto’’</hi>ti| <hi rend="bold">samaṇo</hi>ti samitapāpo adhippeto| so pana khīṇāsavo hotīti <hi rend="bold">‘‘āsavānaṃ khayā’’</hi>ti imassa phalapariyāyatā vuttā, nippariyāyena pana āsavakkhayo maggo, tena pattabbato phalaṃ| eteneva nibbānassapi āsavakkhayabhāvo vuttoti veditabbo|</p>

<p><hi rend="bold">‘‘jānato passato’’</hi>ti jānato eva passato evāti evamettha niyamo icchito, na aññathā visesābhāvato aniṭṭhasādhanato cāti tassa niyamassa phalaṃ dassetuṃ <hi rend="bold">‘‘no ajānato no</hi> <pb ed="V" n="1.0133"/> <hi rend="bold">apassato’’</hi>ti vuttanti āha <hi rend="bold">‘‘yo pana na jānāti na passati, tassa neva vadāmīti attho’’</hi>ti| iminā dūrīkatāyonisomanasikāro idhādhippeto, yonisomanasikāro ca āsavakkhayassa ekantikakāraṇanti dasseti| <hi rend="bold">etenā</hi>ti ‘‘no ajānato no apassato’’ti vacanena| <hi rend="bold">te paṭikkhittā</hi>ti ke pana teti? ‘‘bāle ca paṇḍite ca sandhāvitvā saṃsaritvā dukkhassantaṃ karissanti (dī. ni. 1.168; ma. ni. 2.228), ahetū apaccayā sattā visujjhantī’’ti (dī. ni. 1.168; ma. ni. 2.227) evamādivādā| tesu hi keci abhijātisaṅkantimattena bhavasaṅkantimattena ca saṃsārasuddhiṃ paṭijānanti, aññe issarapajāpatikālādivasena, tayidaṃ sabbaṃ ‘‘saṃsārādīhī’’ti ettheva saṅgahitanti daṭṭhabbaṃ|</p>

<p><hi rend="bold">purimena vā padadvayenā</hi>ti ‘‘jānato, passato’’ti iminā padadvayena| <hi rend="bold">upāyo vutto</hi> ‘‘āsavakkhayassā’’ti adhikārato viññāyati| <hi rend="bold">iminā</hi>ti ‘‘no ajānato, no apassato’’ti iminā padadvayena| anupāyo eva hi āsavānaṃ khayassa yadidaṃ yoniso ca ayoniso ca manasikārassa ajānanaṃ adassanañca, tena tathattāya appaṭipattito micchāpaṭipattito ca| nanu ‘‘passato’’ti iminā ayonisomanasikāro yathā na uppajjati, evaṃ dassane adhippete purimeneva anupāyapaṭisedho vutto hotīti? na hoti, ayonisomanasikārānuppādanassapi upāyabhāvato satibalena saṃvutacakkhundriyāditā viya sampajaññabaleneva niccādivasena abhūtajānanābhāvo <pb ed="M" n="1.0149"/> hotīti| tenāha <hi rend="bold">‘‘saṅkhepena…pe.… hotī’’</hi>ti| tattha <hi rend="bold">saṅkhepenāti</hi> samāsena, anvayato byatirekato ca vitthāraṃ akatvāti attho|<hi rend="bold"> ñāṇaṃ…pe.… dassitaṃ hoti</hi> ‘‘jānato’’tiādinā ñāṇasseva gahitattā| yadi evaṃ ‘‘svāyaṃ saṃvaro’’tiādi kathaṃ nīyatīti? ñāṇassa padhānabhāvadassanatthaṃ evamayaṃ desanā katāti nāyaṃ doso, tathā aññatthāpi ‘‘ariyaṃ vo bhikkhave sammāsamādhiṃ desessāmi supanisaṃ saparikkhāra’’nti (ma. ni. 3.136) vitthāro|</p>

<p><hi rend="bold">dabbajātiko</hi>ti dabbarūpo| so hi drabyoti vuccati ‘‘drabyaṃ vinassati nādrabya’’ntiādīsu| <hi rend="bold">dabbajātiko</hi> vā sārasabhāvo, sāruppasīlācāroti attho| yathāha ‘‘na kho dabba dabbā evaṃ nibbeṭhentī’’ti (pārā. 384, 391; cūḷava. 193)| <hi rend="bold">vattasīse ṭhatvā</hi>ti vattaṃ uttamaṅgaṃ, dhuraṃ vā katvā| yo hi parisuddhājīvo kātuṃ ajānantānaṃ sabrahmacārīnaṃ, attano vā vātātapādipaṭibāhanatthaṃ chattādīni karoti, so vattasīse ṭhatvā karoti nāma| <hi rend="bold">padaṭṭhānaṃ na hotīti na vattabbā</hi> nāthakaraṇadhammabhāvena upanissayabhāvato| vuttañhi <pb ed="V" n="1.0134"/> ‘‘yāni tāni sabrahmacārīnaṃ uccāvacāni kiccakaraṇīyāni, tattha dakkho hotī’’tiādi (ma. ni. 1.497)|</p>

<p><hi rend="bold">upāyamanasikāro</hi>ti kusaladhammappavattiyā kāraṇabhūto manasikāro| <hi rend="bold">pathamanasikāro</hi>ti tassā eva maggabhūto manasikāro| <hi rend="bold">aniccādīsu aniccantiādinā</hi>ti aniccadukkhasubhanattasabhāvesu dhammesu ‘‘aniccaṃ dukkhaṃ asubhaṃ anattā’’tiādinā eva nayena, aviparītasabhāvenāti attho| <hi rend="bold">saccānulomikena vā</hi>ti saccābhisamayassa anulomavasena| <hi rend="bold">cittassa āvaṭṭanā</hi>tiādinā āvaṭṭanāya paccayabhūtā tato purimuppannā manodvārikā kusalajavanappavatti phalavohārena tathā vuttā| tassā hi vasena sā kusaluppattiyā upanissayo hoti| āvajjanā hi bhavaṅgacittaṃ āvaṭṭayatīti <hi rend="bold">āvaṭṭanā</hi>| anu anu āvaṭṭetīti <hi rend="bold">anvāvaṭṭanā</hi>| bhavaṅgārammaṇato aññaṃ ābhujatīti <hi rend="bold">ābhogo</hi>| samannāharatīti <hi rend="bold">samannāhāro</hi>| tadevārammaṇaṃ attānaṃ anubandhitvā uppajjamānaṃ manasi karoti ṭhapetīti <hi rend="bold">manasikāro</hi>| <hi rend="bold">ayaṃ vuccatī</hi>ti ayaṃ upāyapathamanasikāralakkhaṇo yonisomanasikāro nāma vuccati, yassa vasena puggalo dukkhādīni saccāni āvajjituṃ sakkoti<pb ed="M" n="1.0150"/>| ayonisomanasikāre <hi rend="bold">saccapaṭikūlenā</hi>ti saccābhisamayassa ananulomavasena| sesaṃ yonisomanasikāre vuttavipariyāyena veditabbaṃ|</p>

<p><hi rend="bold">yutti</hi>nti upapattisādhanayuttiṃ, hetunti attho| tenevāha <hi rend="bold">‘‘yasmā’’</hi>tiādi|<hi rend="bold"> etthā</hi>ti ‘‘ayoniso bhikkhave…pe.… pahīyantī’’ti etasmiṃ pāṭhe| <hi rend="bold">tatthā</hi>ti vākyopaññāsanaṃ| kasmā panettha ayamuddesaniddeso parivattoti codanaṃ sandhāyāha <hi rend="bold">‘‘yoniso’’</hi>tiādi| tattha manasikārapadaṃ dvinnaṃ sādhāraṇanti adhippāyena <hi rend="bold">‘‘yoniso ayonisoti imehi tāva dvīhi padehī’’</hi>ti vuttaṃ| <hi rend="bold">yoniso</hi>ti hi yonisomanasikāro, <hi rend="bold">ayoniso</hi>ti ca ayonisomanasikāro tattha anuvattanato vakkhamānattā ca| satipi anatthuppattisāmaññe bhavādīsu puggalassa bahulisāmaññaṃ dassetvā taṃ parivattitvā visesadassanattaṃ <hi rend="bold">nāvādi</hi> upamāttayaggahaṇaṃ daṭṭhabbaṃ| <hi rend="bold">cakkayantaṃ</hi> āhaṭaghaṭīyantanti vadanti|</p>

<p><hi rend="bold">anuppannā</hi>ti anibbattā| ārammaṇavisesavasena tassa anuppatti veditabbā, na rūpārammaṇādiārammaṇasāmaññena, nāpi āsavavasena| tenāha <hi rend="bold">‘‘ananubhūtapubbaṃ ārammaṇaṃ…pe.… aññathā hi anamatagge saṃsāre anuppannā nāma āsavā na santī’’</hi>ti| <hi rend="bold">vatthu</hi>nti saviññāṇakāviññāṇakappabhedaṃ āsavuppattikāraṇaṃ| <hi rend="bold">ārammaṇaṃ</hi> ārammaṇapaccayabhūtarūpādīni<pb ed="V" n="1.0135"/>| idāni āsavavasenapi anuppannapariyāyo labbhatīti dassetuṃ <hi rend="bold">‘‘anubhūtapubbepī’’</hi>tiādi vuttaṃ| <hi rend="bold">pakatisuddhiyā</hi>ti pubbacariyato kilesadūrībhāvasiddhāya suddhipakatitāya| pāḷiyā uddisanaṃ <hi rend="bold">uddeso,</hi> atthakathanaṃ <hi rend="bold">paripucchā</hi>| ajjhayanaṃ <hi rend="bold">pariyatti,</hi> cīvarasibbādi <hi rend="bold">navakammaṃ,</hi> samathavipassanānuyogo <hi rend="bold">yonisomanasikāro</hi>| <hi rend="bold">tādisenā</hi>ti yādisena ‘‘manuññavatthū’’timanasikārādinā kāmāsavādayo sambhaveyyuṃ, tādisena| āsavānaṃ vaḍḍhi nāma pariyuṭṭhānatibbatāya veditabbā, sā ca abhiṇhuppattiyā bahulīkāratoti te laddhāsevanā bahulabhāvaṃ pattā maddantā pharantā chādentā andhākāraṃ karontā aparāparaṃ uppajjamānā ekasantānanayena <hi rend="bold">‘‘uppannā pavaḍḍhantī’’ti vucca</hi>nti| tena vuttaṃ <hi rend="bold">‘‘punappunaṃ uppajjamānā uppannā pavaḍḍhantīti vuccantī’’</hi>ti| <hi rend="bold">ito aññathā</hi>ti ito <pb ed="M" n="1.0151"/> aparāparuppannānaṃ ekattaggahaṇato aññathā <hi rend="bold">vaḍḍhi nāma natthi</hi> khaṇikabhāvato|</p>

<p><hi rend="bold">so ca jānātī</hi>ti dhammuddhaccaviggahābhāvamāha| <hi rend="bold">kārakassevā</hi>ti yuttayogasseva| <hi rend="bold">yassa panā</hi>tiādinā anuddesikaṃ katvā vuttamatthaṃ purātanassa purisātisayassa paṭipattidassanena pākaṭataraṃ kātuṃ <hi rend="bold">‘‘maṇḍalārāmavāsīmahātissabhūtattherassa viyā’’</hi>tiādi vuttaṃ| tañhi sabrahmacārīnaṃ āyatiṃ tathāpaṭipattikāraṇaṃ hoti, yato edisaṃ vatthu vuccati| <hi rend="bold">tasmiṃ yevā</hi>ti maṇḍalārāmeyeva| <hi rend="bold">ācariyaṃ āpucchitvā</hi>ti attano uddesācariyaṃ kammaṭṭhānaggahaṇatthaṃ gantuṃ āpucchitvā| <hi rend="bold">ācariyaṃ vanditvā</hi>ti kammaṭṭhānadāyakaṃ mahārakkhitattheraṃ vanditvā| <hi rend="bold">uddesamagga</hi>nti yathāāraddhaṃ uddesapabandhaṃ| tadā kira mukhapāṭheneva bahū ekajjhaṃ uddisāpetvā manosajjhāyavasena dhammaṃ sajjhāyanti| tatthāyaṃ thero paññavantatāya uddesaṃ gaṇhantānaṃ bhikkhūnaṃ dhorayho, so ‘‘idānāhaṃ anāgāmī, kiṃ mayhaṃ uddesenā’’ti saṅkocaṃ anāpajjitvā dutiyadivase uddesakāle ācariyaṃ upasaṅkami| ‘‘uppannā pahīyantī’’ti ettha uppannasadisā ‘‘uppannā’’ti vuttā, na paccuppannā| na hi paccuppannesu āsavesu maggena pahānaṃ sambhavatīti āha <hi rend="bold">‘‘ye pana…pe.… natthī’’</hi>ti| <hi rend="bold">vattamānuppannā</hi> khaṇattayasamaṅgino| <hi rend="bold">tesaṃ paṭipattiyā pahānaṃ natthi</hi> uppajjanārahānaṃ paccayaghātena anuppādanameva tāya pahānanti|</p>

<p n="16"> yadi evaṃ dutiyapadaṃ kimatthiyanti? padadvayaggahaṇaṃ āsavānaṃ uppannānuppannabhāvasambhavadassanatthañceva pahāyakavibhāgena pahātabbavibhāgadassanatthañca| tenāha <hi rend="bold">‘‘idameva padaṃ gahetvā’’</hi>ti| <hi rend="bold">aññampī</hi>ti ñāṇato aññampi satisaṃvarādiṃ| <hi rend="bold">dassanā</hi>ti idaṃ hetumhi nissakkavacananti <hi rend="bold">dassanenā</hi>ti hetumhi karaṇavacanena tadatthaṃ vivarati| <hi rend="bold">esa nayo</hi>ti tamevatthaṃ atidisati| <hi rend="bold">dassanenā</hi>ti sotāpattimaggena| so hi paṭhamaṃ nibbānadassanato ‘‘dassana’’nti <pb ed="V" n="1.0136"/> vuccati| yadipi taṃ gotrabhu paṭhamataraṃ passati, disvā pana kattabbakiccassa kilesappahānassa akaraṇato na taṃ dassananti vuccati| āvajjanaṭṭhāniyañhi taṃ ñāṇaṃ maggassa, nibbānārammaṇattasāmaññena cetaṃ vuttaṃ, na nibbānapaṭivijjhanena, tasmā dhammacakkhu punappunaṃ nibbattanena bhāvanaṃ appattaṃ dassanaṃ nāma, dhammacakkhuñca pariññādikiccakaraṇavasena catusaccadhammadassanaṃ tadabhisamayoti nutthettha gotrabhussa dassanabhāvappatti<pb ed="M" n="1.0152"/>| ayañca vicāro parato <hi rend="bold">aṭṭhakathāyameva</hi> (ma. ni. aṭṭha. 1.22) āgamissati| <hi rend="bold">sabbatthā</hi>ti ‘‘saṃvarā pahātabbā’’tiādīsu| <hi rend="bold">saṃvarā</hi>ti saṃvarena, ‘‘saṃvaro’’ti cettha satisaṃvaro veditabbo| paṭisevati etenāti <hi rend="bold">paṭisevanaṃ,</hi> paccayesu idamatthikatāñāṇaṃ| adhivāseti khamati etāyāti <hi rend="bold">adhivāsanā,</hi> sītādīnaṃ khamanākārena pavatto adoso, tappadhānā vā cattāro kusalakkhandhā| parivajjeti etenāti <hi rend="bold">parivajjanaṃ,</hi> vāḷamigādīnaṃ pariharaṇavasena pavattā cetanā, tathāpavattā vā cattāro kusalakkhandhā| kāmavitakkādike vinodeti vitudati etenāti <hi rend="bold">vinodanaṃ,</hi> kusalavīriyaṃ| paṭhamamaggena diṭṭhe catusaccadhamme bhāvanāvasena uppajjanato <hi rend="bold">bhāvanā,</hi> sesamaggattayaṃ| na hi taṃ adiṭṭhapubbaṃ kiñci passati, evaṃ dassanādīnaṃ vacanattho veditabbo|</p>

<p rend="subhead">dassanāpahātabbāsavavaṇṇanā</p>

<p n="17"> kusalākusaladhammehi ālambiyamānāpi ārammaṇadhammā āvajjanamukheneva tabbhāvaṃ gacchantīti dassento <hi rend="bold">‘‘manasikaraṇīye’’</hi>ti padassa <hi rend="bold">‘‘āvajjitabbe’’</hi>ti atthamāha| hitasukhāvahabhāvena manasikaraṇaṃ arahantīti manasikaraṇīyā, tappaṭipakkhato amanasikaraṇīyāti āha <hi rend="bold">‘‘amanasikaraṇīyeti tabbiparīte’’</hi>ti| <hi rend="bold">sesapadesū</hi>ti ‘‘manasikaraṇīye dhamme appajānanto’’tiādīsu| yasmā kusaladhammesupi subhasukhaniccādivasena manasikāro assādanādihetutāya sāvajjo ahitadukkhāvaho akusaladhammesupi aniccādivasena manasikāro nibbidādihetutāya anavajjo hitasukhāvaho, tasmā <hi rend="bold">‘‘dhammato niyamo natthī’’</hi>ti vatvā <hi rend="bold">‘‘ākārato pana atthī’’</hi>ti āha|</p>

<p>vā-saddo yebhuyyena ‘‘mamaṃ vā hi bhikkhave (dī. ni. 1.5, 6), devo vā bhavissāmi devaññataro vā’’tiādīsu (ma. ni. 1.186; ma. ni. 2.79, 80) vikappattho diṭṭho, na samuccayatthoti tattha samuccayatthe payogaṃ dassetuṃ <hi rend="bold">‘‘yathā’’</hi>tiādi vuttaṃ| evañca katvā samuccayatthadīpakaṃ panetaṃ suttapadaṃ samudāhaṭaṃ|</p>

<p><hi rend="bold">kāmāsavo</hi>ti <pb ed="V" n="1.0137"/> pañcakāmaguṇasaṅkhāte kāme āsavo kāmāsavo| tenāha <hi rend="bold">‘‘pañcakāmaguṇiko rāgo’’</hi>ti| bhavāsavaṃ pana ṭhapetvā sabbo <pb ed="M" n="1.0153"/> lobho kāmāsavoti yuttaṃ siyā| <hi rend="bold">rūpārūpabhaveti</hi> kammupapattibhedato duvidhepi rūpārūpabhave <hi rend="bold">chandarāgo| jhānanikantī</hi>ti jhānassādo| ‘‘sundaramidaṃ ṭhānaṃ niccaṃ dhuva’’ntiādinā assādentassa uppajjamāno sassatucchedadiṭṭhisahagato rāgo bhave āsavoti <hi rend="bold">bhavāsavo| eva</hi>nti sabbadiṭṭhīnaṃ sassatucchedadiṭṭhisaṅgahato bhavāsaveneva diṭṭhāsavo gahito taṃsahagatarāgatāyāti adhippāyo| apare pana ‘‘diṭṭhāsavo avijjāsavena ca saṅgahito’’ti vadanti| ettha ca ‘‘bhavāsavo catūsu diṭṭhigatavippayuttalobhasahagatacittuppādesu uppajjatī’’ti (dha. sa. 1465) vacanato diṭṭhisampayuttarāgassa bhavāsavabhāvo vicāretabbo, atha ‘‘kāmasahagatā saññāmanasikārā’’tiādīsu (saṃ. ni. 4.332) viya ārammaṇakaraṇattho sahagatattho, evaṃ sati bhavāsave diṭṭhāsavassa samodhānagamanaṃ kataṃ na siyā| na hi tampayogatabbhāvādike asati taṃsaṅgaho yutto, tasmā yathāvuttapāḷiṃ anusārena diṭṭhigatasampayuttalobhopi kāmāsavoti yuttaṃ siyā| diṭṭhadhammikasamparāyikadukkhānañhi kāraṇabhūtā kāmāsavādayopi dvidhā vuttā|</p>

<p><hi rend="bold">abhidhamme</hi> (dha. sa. 1103) ca kāmāsavaniddese ‘‘kāmesūti kāmarāgadiṭṭhirāgādīnaṃ ārammaṇabhūtesu tebhūmakesu vatthukāmesū’’ti attho sambhavati| tattha hi uppajjamānā sā taṇhā sabbāpi na kāmacchandādināmaṃ na labhatīti| yadi pana lobho kāmāsavabhavāsavavinimuttopi siyā, so yadā diṭṭhigatavippayuttesu cittesu uppajjati, tadā tena sampayutto avijjāsavo āsavavippayuttoti domanassavicikicchuddhaccasampayuttassa viya tassapi āsavavippayuttatā vattabbā siyā ‘‘catūsu diṭṭhigatavippayuttalobhasahagatacittuppādesu uppanno moho siyā āsavasampayutto, siyā āsavavippayutto’’ti| ‘‘kāmāsavo aṭṭhasu lobhasahagatacittuppādesu uppajjatī’ti (dha. sa. 1465), ‘‘kāmāsavaṃ paṭicca diṭṭhāsavo avijjāsavo’’ti (paṭṭhā. 3.3.109) ca vacanato diṭṭhisahagatarāgo kāmāsavo na hotīti na sakkā vattuṃ| kiñca abhijjhākāmarāgānaṃ viseso āsavadvayekāsavabhāvo siyā, na abhijjhāya ca noāsavabhāvoti noāsavalobhassa sabbhāvo vicāretabbo| na hi atthi <hi rend="bold">abhidhamme</hi> ‘‘āsavo ca <pb ed="M" n="1.0154"/> noāsavo ca dhammā āsavassa dhammassa āsavassa ca noāsavassa ca dhammassa hetupaccayo’’ti (paṭṭhā. 3.3.16-17) sattamo navamo ca pañho| gaṇanāyañca ‘‘hetuyā sattā’’ti (paṭṭhā. 3.3.40) vuttaṃ, no ‘‘navā’’ti| diṭṭhisampayutte pana lobhe noāsave vijjamāne sattamanavamāpi pañhā vissajjanaṃ labheyyuṃ, gaṇanāya ca ‘‘hetuyā navā’’ti vattabbaṃ siyā, na pana vuttaṃ| diṭṭhivippayutte ca lobhe noāsave vijjamāne vattabbaṃ <pb ed="V" n="1.0138"/> vuttameva| yasmā pana suttantadesanā nāma pariyāyakathā, na abhidhammadesanā viya nippariyāyakathā, tasmā balavakāmarāgasseva kāmāsavaṃ dassetuṃ <hi rend="bold">‘‘kāmāsavoti pañcakāmaguṇiko rāgo’’</hi>ti vuttaṃ, tathā bhavābhinandananti|</p>

<p>sāmaññena bhavāsavo diṭṭhāsavaṃ antogadhaṃ katvā idha tayo eva āsavā vuttāti tassa tadantogadhataṃ dassetuṃ <hi rend="bold">‘‘evaṃ diṭṭhāsavo’’</hi>tiādi vuttaṃ| tathā hi vakkhati bhavāsavassa animittavimokkhapaṭipakkhataṃ| <hi rend="bold">catūsu saccesu aññāṇa</hi>nti idaṃ suttantanayaṃ nissāya vuttaṃ| suttantasaṃvaṇṇanā hesāti, tadantogadhattā vā pubbantādīnaṃ| yathā atthato kāmāsavādayo vavatthāpitā, tathā nesaṃ uppādavaḍḍhiyo dassento <hi rend="bold">‘‘kāmaguṇe’’</hi>tiādimāha| <hi rend="bold">assādato manasikaroto</hi>ti ‘‘subhasukhā’’tiādinā assādanavasena manasi karontassa| <hi rend="bold">catuvipallāsapadaṭṭhānabhāvenā</hi>ti subhasaññādīnaṃ vatthubhāvena| <hi rend="bold">vuttanayapaccanīkato</hi>ti ‘‘kāmā nāmete aniccā dukkhā vipariṇāmadhammā’’tiādinā kāmaguṇesu ādīnavadassanapubbakanekkhammapaṭipattiyā chandarāgaṃ vikkhambhayato samucchindantassa ca anuppanno ca kāmāsavo na uppajjati, uppanno ca pahīyati| tathā mahaggatadhammesu ceva sakalatebhūmakadhammesu ca ādīnavadassanapubbakaniccādimanasikāravasena nissaraṇapaṭipattiyā anuppannā ca bhavāsavavijjāsavā na uppajjanti, uppannā ca pahīyantīti evaṃ taṇhāpakkhe vuttassa nayassa paṭipakkhato <hi rend="bold">sukkapakkhe vitthāro</hi> veditabbo|</p>

<p><hi rend="bold">tayo evā</hi>ti abhidhamme viya ‘‘cattāro’’ti avatvā kasmā tayo eva āsavā idha imissaṃ dassanāpahātabbakathāyaṃ vuttā? tattha kāmāsavassa taṇhāpaṇidhibhāvato <hi rend="bold">appaṇihitavimokkhapaṭipakkhatā</hi> veditabbā| bhavesu niccaggāhānusārato yebhuyyato bhavarāgasampattito bhavāsavassa <hi rend="bold">animittavimokkhapaṭipakkhatā,</hi> bhavadiṭṭhiyā pana <pb ed="M" n="1.0155"/> bhavāsavabhāve vattabbameva natthi, anattasaññāya ñāṇānubhāvasiddhito avijjāsavassa <hi rend="bold">suññatavimokkhapaṭipakkhatā</hi>| <hi rend="bold">etthā</hi>ti etissaṃ āsavakathāyaṃ| <hi rend="bold">vaṇṇita</hi>nti kathitaṃ| <hi rend="bold">abhedato</hi>ti sāmaññato|</p>

<p n="18"> <hi rend="bold">kāmāsavādīna</hi>nti manussalokadevalokagamanīyānaṃ kāmāsavādīnaṃ| nirayādigamanīyā pana kāmāsavādayo ‘‘dassanā pahātabbe āsave’’ti ettheva samāruḷhā| atha vā yadaggena so puggalodassanāpahātabbānaṃ āsavānaṃ adhiṭṭhānaṃ, tadaggena <hi rend="bold">kāmāsavādīnampi adhiṭṭhānaṃ</hi>| na hi samaññābhedena vatthubhedo atthīti dassetuṃ <hi rend="bold">‘‘ettāvatā’’</hi>tiādi <pb ed="V" n="1.0139"/> vuttaṃ| tenevāha <hi rend="bold">‘‘sāmaññato vuttāna’’</hi>nti| kasmā panettha dassanāpahātabbesu āsavesu dassetabbesu ‘‘ahosiṃ nu kho aha’’ntiādinā vicikicchā dassitāti āha <hi rend="bold">‘‘vicikicchāsīsena cetthā’’</hi>tiādi|<hi rend="bold"> eva</hi>nti yathā soḷasavatthukā vicikicchā uppajjati, evaṃ ayonisomanasikāroti|</p>

<p><hi rend="bold">vijjamānataṃ avijjamānatañcā</hi>ti (saṃ. ni. ṭī. 2.2.20) sassatāsaṅkaṃ nissāya ‘‘ahosiṃ nu kho ahamatītamaddhāna’’nti atīte attano vijjamānataṃ, adhiccasamuppattiāsaṅkaṃ nissāya ‘‘yato pabhuti ahaṃ, tato pubbe na nu kho ahosi’’nti atīte attano avijjamānatañca kaṅkhati| kasmā? vicikicchāya ākāradvayāvalambanato| tassā pana atītavatthutāya gahitattā sassatādhiccasamuppattiākāranissayatā dassitā| evaṃ āsappanaparisappanāpavattikaṃ katthacipi appaṭivattihetubhūtaṃ vicikicchaṃ kasmā uppādetīti na codetabbametanti dassento āha <hi rend="bold">‘‘kiṃ kāraṇanti na vattabba’’</hi>nti|<hi rend="bold"> sveva</hi> puthujjanabhāvo eva| yadi evaṃ tassa ayonisomanasikāreneva bhavitabbanti āpannanti āha <hi rend="bold">‘‘nanu ca puthujjanopi yoniso manasi karotī’’</hi>ti| <hi rend="bold">tatthā</hi>ti yonisomanasikaraṇe|</p>

<p><hi rend="bold">jātiliṅgūpapattiyo</hi>ti khattiyabrāhmaṇādijātiṃ gahaṭṭhapabbajitādiliṅgaṃ devamanussādiupapattiñca| <hi rend="bold">nissāyā</hi>ti upādāya|</p>

<p>tasmiṃ kāle sattānaṃ majjhimappamāṇaṃ, tena yutto <hi rend="bold">pamāṇiko,</hi> tadabhāvato, tato atītabhāvato vā <hi rend="bold">appamāṇiko</hi> veditabbo| <hi rend="bold">kecī</hi>ti sārasamāsācariyā| te hi ‘‘kathaṃ nu khoti issarena <pb ed="M" n="1.0156"/> vā brahmunā vā pubbakatena vā ahetuto vā nibbattoti cintetī’’ti āhu| tena vuttaṃ <hi rend="bold">‘‘hetuto kaṅkhatīti vadantī’’</hi>ti| ahetuto nibbattikaṅkhāpi hi hetuparāmasanamevāti|</p>

<p><hi rend="bold">parampara</hi>nti pubbāparappavattiṃ| <hi rend="bold">addhāna</hi>nti kālādhivacanaṃ, tañca bhummatthe upayogavacanaṃ daṭṭhabbaṃ|</p>

<p><hi rend="bold">vijjamānataṃ avijjamānatañcāti</hi> sassatāsaṅkaṃ nissāya ‘‘bhavissāmi nu kho ahamanāgatamaddhāna’’nti anāgate attano vijjamānataṃ, ucchedāsaṅkaṃ nissāya ‘‘yasmiñca attabhāve ahaṃ, tato paraṃ na nu kho bhavissāmī’’ti anāgate attano avijjamānatañca kaṅkhatīti heṭṭhā vuttanayena yojetabbaṃ|</p>

<p><hi rend="bold">paccuppannamaddhāna</hi>nti <pb ed="V" n="1.0140"/> addhāpaccuppannassa idhādhippetattā <hi rend="bold">‘‘paṭisandhiṃ ādiṃ katvā’’</hi>tiādi vuttaṃ| ‘‘idaṃ kathaṃ idaṃ katha’’nti pavattanato kathaṃkathā, vicikicchā, sā assa atthīti <hi rend="bold">kathaṃkathī</hi>ti āha ‘‘<hi rend="bold">vicikiccho hotī’’</hi>ti| <hi rend="bold">kā ettha cintā,</hi> ummattako viya hi bālaputhujjanoti paṭikacceva vuttanti adhippāyo| taṃ mahāmātāya <hi rend="bold">puttaṃ</hi>| muṇḍesunti muṇḍena anicchantaṃ jāgaraṇakāle na sakkāti suttaṃ muṇḍesuṃ kuladhammatāya yathā taṃ ekacce kulatāpasā, rājabhayenāti ca vadanti|</p>

<p><hi rend="bold">sītibhūta</hi>nti idaṃ madhurakabhāvappattiyā kāraṇavacanaṃ| ‘‘setibhūta’’ntipi pāṭho, udake ciraṭṭhānena setabhāvaṃ pattanti attho|</p>

<p><hi rend="bold">attano khattiyabhāvaṃ kaṅkhati</hi> kaṇṇo viya sūtaputtasaññī| jātiyā vibhāviyamānāya ‘‘aha’’nti tassa attano parāmasanaṃ sandhāyāha ‘‘evañhi siyā kaṅkhā’’ti| <hi rend="bold">manussāpi ca rājāno viyā</hi>ti manussāpi keci ekacce rājāno viyāti adhippāyo|</p>

<p><hi rend="bold">vuttanayameva</hi> ‘‘saṇṭhānākāraṃ nissāyā’’tiādinā| <hi rend="bold">etthā</hi>ti ‘‘kathaṃ nu khosmī’’ti pade| <hi rend="bold">abbhantare jīvo</hi>ti paraparikappitaṃ antarattānaṃ vadati| <hi rend="bold">soḷasaṃsādīna</hi>nti <hi rend="bold">ādi</hi>-saddena sarīra-parimāṇa-parimaṇḍala-aṅguṭṭhayavaparamāṇu-parimāṇatādike saṅgaṇhāti|</p>

<p>‘‘sattapaññatti <pb ed="M" n="1.0157"/> jīvavisayā’’ti diṭṭhigatikānaṃ matimattaṃ, paramatthato pana sā attabhāvavisayāvāti āha <hi rend="bold">‘‘attabhāvassa āgatigatiṭṭhāna’’</hi>nti, yatāyaṃ āgato, yattha ca gamissati, taṃ ṭhānanti attho|</p>

<p n="19"> <hi rend="bold">yathā ayaṃ vicikicchā uppajjatī</hi>ti ayaṃ vuttappabhedā vicikicchā yathā uppajjati, evaṃ ayoniso manasikaroto| etena vicikicchāya attābhinivesasannissayatamāha| yathā hi vicikicchā attābhinivesaṃ nissāya pavattati, yato sā sassatādhiccasamuppattisassatucchedākārāvalambinī vuttā, evaṃ attābhinivesopi taṃ nissāya pavattati ‘‘ahosiṃ nu kho aha’’ntiādinā antogadhāhaṃkārassa kathaṃkathibhāvassa attaggāhasannissayabhāvato| tenevāha <hi rend="bold">‘‘savicikicchassa ayonisomanasikārassa thāmagatattā’’</hi>ti| <hi rend="bold">vikappattho</hi>ti aniyamattho| ‘‘aññatarā diṭṭhi uppajjatī’’ti hi vuttaṃ| <hi rend="bold">suṭṭhu daḷhabhāvenā</hi>ti abhinivesassa ativiya thāmagatabhāvena| <hi rend="bold">tattha tatthā</hi>ti tasmiṃ bhave| <hi rend="bold">paccuppannamevā</hi>ti avadhāraṇena <pb ed="V" n="1.0141"/> anāgate atthibhāvaṃ nivatteti, na atīte tatthapi sati atthitāya ucchedaggāhassa sabbhāvato| <hi rend="bold">atīte eva natthi,</hi> na anāgatepīti adhippāyo|</p>

<p><hi rend="bold">saññākkhandhasīsenā</hi>ti saññākkhandhapamukhena, saññākkhandhaṃ pamukhaṃ katvāti attho| <hi rend="bold">khandhe</hi>ti pañcapi khandhe| <hi rend="bold">attāti gahetvā</hi>ti ‘‘sañjānanasabhāvo me attā’’ti abhinivissa| pakāsetabbaṃ vatthuṃ viya, attānampi pakāsento padīpo viya, sañjānitabbaṃ nīlādiārammaṇaṃ viya attānampi sañjānātīti evaṃdiṭṭhitopi diṭṭhigatito hotīti vuttaṃ <hi rend="bold">‘‘attanāva attānaṃ sañjānāmī’’</hi>ti| svāyamattho saññaṃ tadaññataradhamme ca ‘‘attā anattā’’ti ca gahaṇavasena hotīti vuttaṃ <hi rend="bold">‘‘saññākkhandhasīsenā’’</hi>tiādi| ettha ca khandhavinimutto attāti gaṇhato sassatadiṭṭhi, khandhaṃ pana ‘‘attā’’ti gaṇhato ucchedadiṭṭhīti āha <hi rend="bold">‘‘sabbāpi sassatucchedadiṭṭhiyovā’’</hi>ti|</p>

<p><hi rend="bold">abhinivesākārā</hi>ti vipariyesākārā| <hi rend="bold">vadatī</hi>ti iminā kārakavedakasattānaṃ hitasukhāvabodhanasamatthataṃ attano dīpeti| tenāha <hi rend="bold">‘‘vacīkammassa kārako’’</hi>ti| vedetīti vediyo, vediyova <hi rend="bold">vedeyyo</hi>| īdisānañhi padānaṃ bahulā kattusādhanataṃ saddasatthavidū maññanti| uppādavato ekanteneva vayo icchitabbo, sati ca udayabbayatte neva <pb ed="M" n="1.0158"/> niccatāti <hi rend="bold">‘‘nicco’’</hi>ti vadantassa adhippāyaṃ vivaranto āha <hi rend="bold">‘‘uppādavayarahito’’</hi>ti| <hi rend="bold">sārabhūto</hi>ti niccatāya eva sārabhāvo| <hi rend="bold">sabbakāliko</hi>ti sabbasmiṃ kāle vijjamāno| <hi rend="bold">pakatibhāva</hi>nti sabhāvabhūtaṃ pakatiṃ, ‘‘vado’’tiādinā vā vuttaṃ pakatisaṅkhātaṃ sabhāvaṃ| <hi rend="bold">sassatisama</hi>nti sassatiyā samaṃ sassatisamaṃ, thāvaraṃ niccakālanti attho| <hi rend="bold">tatheva ṭhassatī</hi>ti yenākārena pubbe aṭṭhāsi, etarahi tiṭṭhati, tatheva tenākārena anāgatepi ṭhassatīti attho|</p>

<p><hi rend="bold">paccakkhanidassanaṃ</hi> idaṃ-saddassa āsannapaccakkhabhāvaṃ katvā| <hi rend="bold">diṭṭhiyeva diṭṭhigata</hi>nti gata-saddassa padavaḍḍhanamattataṃ āha| <hi rend="bold">diṭṭhīsugata</hi>nti micchādiṭṭhīsu pariyāpannanti attho| tenevāha <hi rend="bold">‘‘dvāsaṭṭhidiṭṭhiantogadhattā’’</hi>ti| <hi rend="bold">diṭṭhiyā gamanamatta</hi>nti diṭṭhiyā gahaṇamattaṃ| yathā pana pabbatajalaviduggāni dunniggamanāni, evaṃ diṭṭhiggāhopīti āha <hi rend="bold">‘‘dunniggamanaṭṭhena gahana’’</hi>nti| taṃ nāma udakaṃ, taṃ gahetvā taṃ atikkamitabbato <hi rend="bold">kantāro,</hi> nirudakavanaṃ, taṃ pavanantipi vuccati| añño pana araññapadeso duratikkamanaṭṭhena kantāro viyāti, evaṃ diṭṭhipīti āha <hi rend="bold">‘‘duratikkamanaṭṭhenā’’</hi>tiādi| <hi rend="bold">vinivijjhanaṃ</hi> vitudanaṃ| <hi rend="bold">vilomanaṃ</hi> vipariṇāmabhāvo| anavaṭṭhitasabhāvatāya vicalitaṃ <hi rend="bold">vipphandita</hi>nti āha <hi rend="bold">‘‘kadācī’’</hi>tiādi| andubandhanādi viya nissarituṃ <pb ed="V" n="1.0142"/> appadānavasena aseribhāvakaraṇaṃ <hi rend="bold">bandhanaṭṭho,</hi> kilesakammavipākavaṭṭānaṃ paccayabhāvena dūragatampi ākaḍḍhitvā saṃyojanaṃ <hi rend="bold">saṃyojanaṭṭho,</hi> diṭṭhipi tathārūpāti vuttaṃ <hi rend="bold">‘‘diṭṭhisaṃyojana’’</hi>nti| <hi rend="bold">bandhanatthaṃ dassento</hi> kiccasiddhiyāti adhippāyo| tenevāha <hi rend="bold">‘‘diṭṭhisaṃyojanena…pe.… muccatī’’</hi>ti| tattha <hi rend="bold">etehī</hi>ti iminā jātiādidukkhassa paccayabhāvamāha| jātiādike dukkhadhamme sarūpato dassetvāpi ‘‘na parimuccati dukkhasmā’’ti vadantena bhagavatā diṭṭhisaṃyojanaṃ nāma sabbānatthakaraṃ mahāsāvajjaṃ sabbassapi dukkhassa mūlabhūtanti ayamattho vibhāvitoti dassetuṃ <hi rend="bold">‘‘kiṃ vā bahunā, sakalavaṭṭadukkhatopi na muccatī’’</hi>ti vuttaṃ|</p>

<p n="20"> nanu cettha diṭṭhisaṃyojanadassanena sīlabbataparāmāsopi dassetabbo, evañhi dassanena pahātabbā āsavā anavasesato dassitā hontīti codanaṃ sandhāyāha <hi rend="bold">‘‘yasmā’’</hi>tiādi| <hi rend="bold">sīlabbataparāmāso kāmāsavādiggahaṇeneva gahito hoti</hi> kāmāsavādihetukattā tassa| appahīnakāmarāgādiko hi kāmasukhatthaṃ vā bhavasuddhatthaṃ <pb ed="M" n="1.0159"/> vā evaṃ bhavavisuddhi hotīti <hi rend="bold">sīlabbatāni parāmasanti,</hi> ‘‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’’ti (ma. ni. 1.186; ma. ni. 2.79), ‘‘tattha nicco dhuvo sassato avipariṇāmadhammo sassatisamaṃ tatheva ṭhassāmī’’ti (ma. ni. 1.19), ‘‘sīlena suddhi vatena suddhi sīlabbatena suddhī’’ti (dha. sa. 1222) ca <hi rend="bold">sutte</hi>vuttaṃ sīlabbataṃ parāmasanti| tattha <hi rend="bold">bhavasukhabhavavisuddhiattha</hi>nti bhavasukhatthañca bhavavisuddhiatthañca| <hi rend="bold">tassa gahitattā</hi>ti sīlabbataparāmāsassa diṭṭhiggahaṇena gahitattā yathā ‘‘diṭṭhigatānaṃ pahānāyā’’tiādīsu (dha. sa. 277)| <hi rend="bold">tesa</hi>nti dassanapahātabbānaṃ| <hi rend="bold">dassetuṃ</hi> puggalādhiṭṭhānāya desanāya| <hi rend="bold">tabbiparītassā</hi>ti yonisomanasikaroto kalyāṇaputhujjanassa|</p>

<p><hi rend="bold">tassā</hi>ti ‘‘sutavā’’tiādipāṭhassa| <hi rend="bold">tāvā</hi>ti ‘‘sutavā’’ti ito paṭṭhāya yāva ‘‘so idaṃ dukkha’’nti padaṃ, tāva imaṃ padaṃ avadhiṃ katvāti attho| <hi rend="bold">heṭṭhā vuttanayenā</hi>ti ariyasappurisa-ariyadhamma-sappurisadhamma-manasikaraṇīya-amanasikaraṇīyapadānaṃ yathākkamaṃ mūlapariyāye idha gahetvā vuttanayena attho veditabboti sambandho| <hi rend="bold">vuttapaccanīkato</hi>ti ‘‘sutavā ariyasāvako, ariyānaṃ dassāvī, sappurisānaṃ dassāvī’’ti etesaṃ padānaṃ sabbākārena vuttaviparītato attho veditabbo, kovidavinītapadānaṃ pana na sabbappakārena vuttaviparītato| arahā hi nippariyāyena ariyadhamme kovido ariyadhamme suvinīto ca nāma| tenāha <hi rend="bold">‘‘paccanīkato ca sabbākārena…pe.… ariyasāvakoti veditabbo’’</hi>ti| saṅkhārupekkhāñāṇaṃ <hi rend="bold">sikhāppattavipassanā</hi>| keci pana ‘‘bhaṅgañāṇato paṭṭhāya sikhāpattavipassanā’’ti vadanti, tadayuttaṃ<pb ed="V" n="1.0143"/>| <hi rend="bold">tadanurūpena atthenā</hi>ti tassa puggalassa anurūpena ariyaṭṭhena, na paṭivedhavasenāti adhippāyo| kalyāṇaputhujjano hi ayaṃ| yathā cassa ‘‘yopi kalyāṇaputhujjano’’ti ārabhitvā ‘‘sopi vuccati sikkhatīti sekkho’’ti pariyāyena <hi rend="bold">sekkhasutte</hi> (saṃ. ni. 5.13) sekkhabhāvo vutto, evaṃ idha ariyasāvakabhāvo vutto| vuṭṭhānagāminīvipassanālakkhaṇehi ye ariyasappurisadhammavinayasaṅkhātā bodhipakkhiyadhammā tisso sikkhā eva vā sambhavanti, tesaṃ vasena imassa ariyasāvakādibhāvo vutto<pb ed="M" n="1.0160"/>| tenāha <hi rend="bold">‘‘tadanurūpena atthenā’’</hi>ti| ariyassa sāvakoti vā ariyasāvakatthena eva vutto yathā ‘‘agamā rājagahaṃ buddho’’ti (su. ni. 410)| sikhāppattavipassanāggahaṇañcettha vipassanaṃ ussukkāpetvā anivattipaṭipadāyaṃ ṭhitassa gahaṇatthanti yathāvuttā atthasaṃvaṇṇanā suṭṭhutaraṃ yujjateva|</p>

<p n="21"> yathā dhātumukhena vipassanaṃ abhiniviṭṭho dhātukammaṭṭhāniko āyatanādimukhena abhiniviṭṭho āyatanādikammaṭṭhāniko, evaṃ saccamukhena abhiniviṭṭhoti vuttaṃ <hi rend="bold">‘‘catusaccakammaṭṭhāniko’’</hi>ti| caturoghanittharaṇatthikehi kātabbato kammaṃ, bhāvanā| kammameva visesādhigamassa ṭhānaṃ kāraṇanti, kamme vā yathāvuttanaṭṭhena ṭhānaṃ avaṭṭhānaṃ bhāvanārambhokammaṭṭhānaṃ, tadeva catusaccamukhena pavattaṃ etassa atthīti <hi rend="bold">catusaccakammaṭṭhāniko</hi>| ubhayaṃ nappavattati etthāti <hi rend="bold">appavatti</hi>| <hi rend="bold">uggahitacatusaccakammaṭṭhāno</hi>ti ca catusaccakammaṭṭhānaṃ pāḷito atthato ca uggahetvā manasikārayoggaṃ katvā ṭhito| <hi rend="bold">vipassanāmaggaṃ samāruḷho</hi>ti sappaccayanāmarūpadassane patiṭṭhāya tadeva nāmarūpaṃ aniccādito sammasanto| <hi rend="bold">samannāharatī</hi>ti vipassanāvajjanaṃ sandhāyāha, tasmā yathā ‘‘idaṃ dukkha’’nti vipassanāñāṇaṃ pavattati, evaṃ samannāharati āvajjatīti attho| kathaṃ panettha ‘‘manasi karotī’’ti iminā ‘‘vipassatī’’ti ayamattho vutto hotīti āha <hi rend="bold">‘‘ettha…pe.… vuttā’’</hi>ti| <hi rend="bold">etthā</hi>ti ca imasmiṃ sutteti attho| <hi rend="bold">vipassatī</hi>ti ca yathā upari visesādhigamo hoti, evaṃ ñāṇacakkhunā vipassati, oloketīti attho| maggopi vattabbo| purimañhi saccadvayaṃ gambhīrattā duddasaṃ, itaraṃ duddasattā gambhīraṃ|</p>

<p><hi rend="bold">abhiniveso</hi>ti vipassanābhiniveso vipassanāpaṭipatti| <hi rend="bold">tadārammaṇe</hi>ti taṃ rūpakkhandhaṃ ārammaṇaṃ katvā pavatte| <hi rend="bold">yāthāvasarasalakkhaṇaṃ vavatthapetvā</hi>ti aviparītaṃ attano ārammaṇaṃ sabhāvacchedanādikiccañceva aññāṇādilakkhaṇañca asaṅkarato hadaye ṭhapetvā| iminā pubbe nāmarūpaparicchede katepi dhammānaṃ salakkhaṇavavatthāpanaṃ paccayapariggahena suvavatthāpitaṃ nāma hotīti dasseti yathā ‘‘dvikkhattuṃ baddhaṃ subaddha’’nti| evañhi ñātapariññāya kiccaṃ siddhaṃ nāma <pb ed="V" n="1.0144"/> hoti| paccayato paccayuppannato ca vavatthāpitattā pākaṭabhāvena siddhenapi siddhabhāvo pākaṭo hotīti vuttaṃ <hi rend="bold">‘‘ahutvā hontī’’</hi>ti| <hi rend="bold">aniccalakkhaṇaṃ āropetī</hi>ti asato hi <pb ed="M" n="1.0161"/> uppādena bhavitabbaṃ, na sato, uppādavantato ca nesaṃ ekantena icchitabbā paccayāyattavuttibhāvato, sati uppāde avassaṃbhāvī nirodhoti nattheva niccatāvakāsoti| sūpaṭṭhitāniccatāya ca udayabbayadhammehi abhiṇhapaṭipīḷanato dukkhamanaṭṭhena dukkhaṃ| tenāha <hi rend="bold">‘‘udayabbayapaṭipīḷitattā dukkhāti dukkhalakkhaṇaṃ āropetī’’</hi>ti| katthacipi saṅkhāragate ‘‘mā jīri mā byādhiyī’’ti alabbhanato natthi vasavattananti āha <hi rend="bold">‘‘avasavattanato anattāti anattalakkhaṇaṃ āropetī’’</hi>ti| <hi rend="bold">paṭipāṭiyā</hi>ti udayabbayañāṇādiparamparāya|</p>

<p><hi rend="bold">tasmiṃ khaṇe</hi>ti sotāpattimaggakkhaṇe| <hi rend="bold">ekapaṭivedhenevā</hi>ti ekañāṇeneva paṭivijjhanena| paṭivedho paṭighātābhāvena visaye nissaṅgacārasaṅkhātaṃ nibbijjhanaṃ| <hi rend="bold">abhisamayo</hi> avirajjhitvā visayassa adhigamasaṅkhāto <hi rend="bold">avabodho</hi>| ‘‘idaṃ dukkhaṃ, ettakaṃ dukkhaṃ, na ito bhiyyo’’ti paricchinditvā jānanameva vuttanayena paṭivedhoti <hi rend="bold">pariññāpaṭivedho</hi>| ayaṃ yathā ñāṇe pavatte pacchā dukkhassa sarūpādiparicchede sammoho na hoti, tathā pavattiṃ gahetvā vutto, na pana maggañāṇassa ‘‘idaṃ dukkha’’ntiādināpi vattanato| tenāha <hi rend="bold">‘‘na hissa tasmiṃ samaye’’</hi>tiādi| pahīnassa puna appahātabbatāya pakaṭṭhaṃ hānaṃ cajanaṃ samucchindanaṃ pahānaṃ, pahānameva vuttanayena paṭivedhoti <hi rend="bold">pahānapaṭivedho</hi>| ayampi yena kilesena appahīyamānena maggabhāvanāya na bhavitabbaṃ, asati ca maggabhāvanāya yo uppajjeyya, tassa kilesassa padaghātaṃ karontassa anuppattidhammataṃ āpādentassa ñāṇassa tathāpavattiyā paṭighātābhāvena nissaṅgacāraṃ upādāya evaṃ vutto| sacchikiriyā paccakkhakaraṇaṃ, anussavākāraparivitakkādike muñcitvā sarūpato ārammaṇakaraṇaṃ idaṃ tanti yathāsabhāvato gahaṇaṃ, sā eva vuttanayena paṭivedhoti <hi rend="bold">sacchikiriyāpaṭivedho</hi>| ayaṃ pana yassa āvaraṇassa asamucchindanato ñāṇaṃ nirodhaṃ ālambituṃ na sakkoti, tassa samucchindanato taṃ sarūpato vibhāvitameva pavattatīti evaṃ vutto|</p>

<p>bhāvanā uppādanā vaḍḍhanā ca, tattha paṭhamamagge uppādanaṭṭhena, dutiyādīsu vaḍḍhanaṭṭhena, ubhayatthāpi vā ubhayathāpi veditabbaṃ| paṭhamamaggopi hi yathārahaṃ vuṭṭhānagāminiyaṃ pavattaṃ parijānanādiṃ vaḍḍhento pavattoti tatthāpi vaḍḍhanaṭṭhena bhāvanā <pb ed="M" n="1.0162"/> sakkā viññātuṃ| dutiyādīsupi appahīnakilesappahānato puggalantarasādhanato uppādanaṭṭhena bhāvanā, sā eva vuttanayena paṭivedhoti <hi rend="bold">bhāvanā paṭivedho</hi>| ayampi hi yathā ñāṇe pavatte pacchā maggadhammānaṃ sarūpaparicchede <pb ed="V" n="1.0145"/> sammoho na hoti, tathā pavattimeva gahetvā vutto, tiṭṭhatu tāva yathādhigatamaggadhammaṃ yathāpavattesu phaladhammesupi ayaṃ yathādhigatasaccadhammesu viya vigatasammohova hoti| tena vuttaṃ ‘‘diṭṭhadhammo pattadhammo viditadhammo pariyogāḷhadhammo’’ti (dī. ni. 1.299, 356; mahāva. 27, 57)| yato cassa dhammatāsañcoditā yathādhigatasaccadhammāvalambiniyo maggavīthito parato maggaphalapahīnāvasiṭṭhakilesanibbānānaṃ paccavekkhaṇā pavattanti| dukkhasaccadhammā hi sakkāyadiṭṭhiādayo| ayañca atthavaṇṇanā ‘‘pariññābhisamayenā’’tiādīsupi vibhāvetabbā| <hi rend="bold">ekābhisamayena abhisametī</hi>ti vuttamevatthaṃ vibhūtataraṃ katvā dassetuṃ <hi rend="bold">‘‘no ca kho aññamaññena ñāṇenā’’</hi>tiādi vuttaṃ|</p>

<p>vitaṇḍavādī panāha ‘‘ariyamaggañāṇaṃ catūsu saccesu nānābhisamayavasena kiccakaraṇaṃ, na ekābhisamayavasena| tañhi kālena dukkhaṃ pajānāti, kālena samudayaṃ pajahati, kālena nirodhaṃ sacchikaroti, kālena maggaṃ bhāveti, aññathā ekassa ñāṇassa ekasmiṃ khaṇe catukiccakaraṇaṃ na yujjati| na hidaṃ katthaci diṭṭhampi suttaṃ atthī’’ti| so vattabbo – yadi ariyamaggañāṇaṃ nānābhisamayavasena saccāni abhisameti, na ekābhisamayavasena, evaṃ sante paccekampi saccesu nānakkhaṇeneva pavatteyya, na ekakkhaṇena, tathā sati dukkhādīnaṃ ekadesekadesameva parijānāti pajahatīti āpajjatīti nānābhisamaye paṭhamamaggādīhi pahātabbānaṃ saññojanattayādīnaṃ ekadesekadesappahānaṃ siyāti ekadesasotāpattimaggaṭṭhāditā, tato eva ekadesasotāpannāditā ca āpajjati anantaraphalattā lokuttarakusalānaṃ, na ca taṃ yuttaṃ| na hi kālabhedena vinā so eva sotāpanno ca asotāpanno cāti sakkā viññātuṃ|</p>

<p>apicāyaṃ nānābhisamayavādī evaṃ pucchitabbo ‘‘maggañāṇaṃ saccāni paṭivijjhantaṃ kiṃ ārammaṇato paṭivijjhati, udāhu kiccato’’ti? jānamāno ‘‘kiccato’’ti vadeyya, ‘‘kiccato paṭivijjhantassa kiṃ nānābhisamayenā’’ti vatvā paṭipāṭiyānidassanena <pb ed="M" n="1.0163"/> saññāpetabbo| atha ‘‘ārammaṇato’’ti vadeyya, evaṃ sante tassa ñāṇassa vipassanāñāṇassa viya dukkhasamudayānaṃ accantapariññāsamucchedā na yuttā anissaṭattā| tathā maggadassanaṃ| na hi maggo sayameva attānaṃ ārabbha pavattatīti yuttaṃ, maggantaraparikappanāya pana anavaṭṭhānaṃ āpajjati, tasmā tīṇi saccāni kiccato, nirodhaṃ kiccato ca ārammaṇato ca paṭivijjhatīti evaṃ asammohato paṭivijjhantassa maggañāṇassa nattheva nānābhisamayo| vuttañhetaṃ ‘‘yo bhikkhave dukkhaṃ passati, dukkhasamudayampi so passatī’’tiādi| na cetaṃ kālantaradassanaṃ sandhāya vuttaṃ ‘‘yo nu kho, āvuso, dukkhaṃ passati, dukkhasamudayampi <pb ed="V" n="1.0146"/> …pe.… dukkhanirodhagāminipaṭipadampi so passatī’’ti (saṃ. ni. 5.1100) ekaccadassanasamaṅgino aññasaccadassanasamaṅgibhāvavicāraṇāyaṃ tadatthasādhanatthaṃ āyasmatā gavampatittherena ābhatattā, paccekañca saccattayadassanassa yojitattā, aññathā purimadiṭṭhassa puna adassanato samudayādidassanamayojaniyaṃ siyā| na hi lokuttaramaggo lokiyamaggo viya katakārībhāvena pavattati samucchedakattā, tathā yojanena ca sabbadassanaṃ dassanantaraparamanti dassanānuparamo siyāti evaṃ āgamato yuttito ca nānābhisamayo na yujjatīti saññāpetabbo| evaṃ ce saññattiṃ gacchati, iccetaṃ kusalaṃ| no ce gacchati, <hi rend="bold">abhidhamme</hi> (kathā. 274) odhisokathāya saññāpetabboti|</p>

<p><hi rend="bold">nirodhaṃ ārammaṇato</hi>ti nirodhameva ārammaṇatoti niyamo gahetabbo, na ārammaṇatovāti| tena nirodhe kiccatopi paṭivedho siddho hoti| <hi rend="bold">tasmiṃ samaye</hi>ti saccānaṃ abhisamaye| <hi rend="bold">vīsativatthukā</hi>tiādi ‘‘tīṇi saññojanānī’’ti vuttānaṃ sarūpadassanaṃ| <hi rend="bold">catūsu āsavesū</hi>ti idaṃ abhidhammanayena vuttaṃ, na suttantanayena| na hi sutte katthaci cattāro āsavā āgatā atthi| yadi vicikicchā na āsavo, atha kasmā ‘‘sakkāyadiṭṭhi vicikicchā sīlabbataparāmāso, ime vuccanti, bhikkhave, āsavā dassanā pahātabbā’’ti vuttanti āha <hi rend="bold">‘‘dassanā pahātabbā’’</hi>tiādi| <hi rend="bold">ettha pariyāpannattā</hi>ti etena sammāsaṅkappassa viya paññākkhandhe kiccasabhāgatāya idha vicikicchāya āsavasaṅgaho katoti dasseti|</p>

<p>sabbo <pb ed="M" n="1.0164"/> attaggāho sakkāyadiṭṭhivinimutto natthīti vuttaṃ <hi rend="bold">‘‘channaṃ diṭṭhīnaṃ…pe.… vibhattā’’</hi>ti| sā hi diṭṭhi ekasmiṃ cittuppāde santāne ca ṭhitaṃ ekaṭṭhaṃ, tattha paṭhamaṃ sahajātekaṭṭhaṃ, itaraṃ pahānekaṭṭhaṃ, tadubhayampi niddhāretvā dassetuṃ <hi rend="bold">‘‘diṭṭhāsavehī’’</hi>tiādi vuttaṃ| <hi rend="bold">sabbathāpī</hi>ti sabbappakārena, sahajātekaṭṭhapahānekaṭṭhappakārehīti attho| <hi rend="bold">avasesā</hi>ti diṭṭhāsavato avasiṭṭhā| <hi rend="bold">tayopi āsavā</hi>ti kāmāsavabhavāsavavijjāsavā| tathā hi pubbe ‘‘catūsu āsavesū’’ti vuttaṃ| <hi rend="bold">tasmā</hi>ti yasmā bahū evettha āsavā pahātabbā, tasmā bahuvacananiddeso kato ‘‘ime vuccanti, bhikkhave, āsavā dassanā pahātabbā’’ti| <hi rend="bold">porāṇāna</hi>nti aṭṭhakathācariyānaṃ, ‘‘purātanānaṃ majjhimabhāṇakāna’’nti ca vadanti|</p>

<p><hi rend="bold">dassanā pahātabbā</hi>tiādīsu yaṃ vattabbaṃ, taṃ heṭṭhā vuttameva|</p>

<p rend="centre">dassanāpahātabbāsavavaṇṇanā niṭṭhitā|</p>

<p rend="subhead">saṃvarāpahātabbāsavavaṇṇanā</p>

<p n="22"> <hi rend="bold">saṃvarādīhī</hi>ti <pb ed="V" n="1.0147"/> saṃvarapaṭisevanadhivāsanaparivajjanavinodanehi| <hi rend="bold">sabbesampī</hi>ti catunnampi ariyamaggānaṃ| <hi rend="bold">aya</hi>nti saṃvarāpahātabbādikathā <hi rend="bold">pubbabhāgapaṭipadāti veditabbā</hi>| tathā hi heṭṭhā ‘‘upakkilesavisodhanaṃ ādiṃ katvā āsavakkhayapaṭipattidassanattha’’nti suttantadesanāya payojanaṃ vuttaṃ| na hi sakkā ādito eva ariyamaggaṃ bhāvetuṃ, atha kho samādinnasīlo indriyesu guttadvāro ‘‘saṅkhāyekaṃ paṭisevati, saṅkhāyekaṃ adhivāseti, saṅkhāyekaṃ parivajjeti, saṅkhāyekaṃ vinodetī’’ti (dī. ni. 3.348; ma. ni. 2.168) evaṃ vuttaṃ caturāpassenapaṭipattiṃ paṭipajjamāno sammasanavidhiṃ otaritvā anukkamena vipassanaṃ ussukkāpetvā maggapaṭipāṭiyā āsave khepeti| tenāha bhagavā ‘‘seyyathāpi, bhikkhave, mahāsamuddo anupubbaninno anupubbapoṇo anupubbapabbhāro, na āyatakeneva papāto, evaṃ kho, bhikkhave, imasmiṃ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho’’ti (a. ni. 8.20; udā. 45; cūḷava. 385)|</p>

<p><hi rend="bold">idhā</hi>ti <pb ed="M" n="1.0165"/> ayaṃ <hi rend="bold">idha</hi>-saddo sabbākārato indriyasaṃvarasaṃvutassa puggalassa sannissayabhūtasāsanaparidīpano, aññasāsanassa tathābhāvapaṭisedhano cāti vuttaṃ <hi rend="bold">‘‘imasmiṃ sāsane’’</hi>ti| <hi rend="bold">ādīnavapaṭisaṅkhā</hi>ti ādīnavapaccavekkhaṇā| <hi rend="bold">sampalimaṭṭha</hi>nti (a. ni. ṭī. 3.6.58) ghaṃsitaṃ| <hi rend="bold">anubyañjanaso</hi>ti hatthapādahasitakathitavilokitādippakārabhāgaso| tañhi ayoniso manasikaroto kilesānaṃ anu anu byañjanato ‘‘anubyañjana’’nti vuccati| <hi rend="bold">nimittaggāho</hi>ti itthipurisanimittādikassa vā kilesavatthubhūtassa vā nimittassa gāho| <hi rend="bold">ādittapariyāyanayenā</hi>ti ādittapariyāye (saṃ. ni. 4.28; mahāva. 54) āgatanayena veditabbā ādīnavapaṭisaṅkhāti yojanā| yathā itthiyā indriyanti itthindriyaṃ, na evamidaṃ, idaṃ pana <hi rend="bold">cakkhumeva indriyanti cakkhundriyanti</hi>| <hi rend="bold">titthakāko viyā</hi>ti titthe kāko titthakāko, nadiyā samatikkamanatitthe niyataṭṭhitiko| <hi rend="bold">āvāṭakacchapo</hi>tiādīsupi eseva nayo|</p>

<p>evaṃ tappaṭibaddhavuttitāya <hi rend="bold">cakkhundriye</hi> niyataṭṭhāno <hi rend="bold">saṃvaro</hi> cakkhundriyasaṃvaro| <hi rend="bold">muṭṭhassaccaṃ</hi> satipaṭipakkhā akusaladhammā| yadipi aññattha asaṅkheyyampi bhavaṅgacittaṃ nirantaraṃ uppajjati, pasādaghaṭṭanāvajjanuppādānaṃ pana antare dve eva bhavaṅgacittāni uppajjantīti ayaṃ cittaniyāmoti āha <hi rend="bold">bhavaṅge ‘‘dvikkhattuṃ uppajjitvā niruddhe’’</hi>ti|</p>

<p><hi rend="bold">javanakkhaṇe</hi> <pb ed="V" n="1.0148"/> <hi rend="bold">pana sace dussīlyaṃ vā</hi>tiādi (visuddhi. ṭī. 1.15; dha. sa. mūlaṭī. 1352) puna avacanatthaṃ idheva sabbaṃ vuttanti chasu dvāresu yathāsambhavaṃ yojetabbaṃ| na hi pañcadvāre kāyavacīduccaritasaṅkhāto dussīlyasaṃvaro atthīti so manodvāravasena, itaro channampi dvārānaṃ vasena yojetabbo| muṭṭhassaccādīnañhi satipaṭipakkhādilakkhaṇānaṃ akusaladhammānaṃ siyā pañcadvāre uppatti, na tveva kāyikavācasikavītikkamabhūtassa dussīlyassa tattha uppatti pañcadvārikajavanānaṃ aviññattijanakattāti|</p>

<p><hi rend="bold">yathā ki</hi>nti yena pakārena javane uppajjamāno asaṃvaro ‘‘cakkhudvāre asaṃvaro’’ti vuccati, taṃ nidassanaṃ kinti attho| <hi rend="bold">yathā</hi>tiādinā nagaradvāre asaṃvare sati taṃsambandhānaṃ gharādīnaṃ asaṃvutatā <pb ed="M" n="1.0166"/> viya javane asaṃvare sati taṃsambandhānaṃ dvārādīnaṃ asaṃvutatāti aññāsaṃvare aññāsaṃvutatāsāmaññameva nidasseti, na pubbāparasāmaññaṃ, antobahisāmaññaṃ vā| sambandho ca javanena dvārādīnaṃ ekasantatipariyāpannatāya eva daṭṭhabbo| paccayabhāvena purimanipphannaṃ javanakāle asantampi bhavaṅgādi phalanipphattiyā cakkhādi viya santaṃyeva nāma| na hi dharamānaṃyeva ‘‘santa’’nti vuccati, tasmā sati dvārabhavaṅgādike pacchā uppajjamānaṃ javanaṃ bāhiraṃ viya katvā nagaradvārasamānaṃ vuttaṃ| itarañca antonagaragharādisamānaṃ| javanassa hi paramatthato asatipi bāhirabhāve itarassa ca abbhantarabhāve ‘‘pabhassaramidaṃ, bhikkhave, cittaṃ, tañca kho āgantukehi upakkilesehi upakkiliṭṭha’’nti (a. ni. 1.49) ādivacanato āgantukabhūtassa kadāci kadāci uppajjamānassa javanassa bāhirabhāvo, tabbidhurasabhāvassa itarassa abbhantarabhāvo ca pariyāyato veditabbo| javane vā asaṃvare uppanne tato paraṃ dvārabhavaṅgādīnaṃ asaṃvarahetubhāvāpattito nagaradvārasadisena javanena pavisitvā dussīlyādicorānaṃ dvārabhavaṅgādīsu musanaṃ kusalabhaṇḍavināsanaṃ daṭṭhabbaṃ| uppanne hi asaṃvare dvārādīnaṃ tassa hetubhāvo paññāyati, so ca uppajjamānoyeva dvārādīnaṃ saṃvarūpanissayabhāvaṃ paṭibāhentoyeva pavattatīti ayañhettha asaṃvarādīnaṃ pavattinayo| pañcadvāre rūpādiārammaṇe āpāthagate yathāpaccayaṃ akusalajavane uppajjitvā bhavaṅgaṃ otiṇṇe manodvārikajavanaṃ taṃyeva ārammaṇaṃ katvā bhavaṅgaṃ otarati, puna tasmiṃyeva dvāre ‘‘itthī puriso’’tiādinā visayaṃ vavatthapetvā javanaṃ bhavaṅgaṃ otarati, puna vāre rajjanādivasena javanaṃ javati, punapi yadi tādisaṃ ārammaṇaṃ āpāthamāgacchati, taṃsadisameva pañcadvāre rūpādīsu javanaṃ uppajjati| taṃ sandhāya vuttaṃ <hi rend="bold">‘‘evameva javane dussīlyādīsu uppannesu tasmiṃ asaṃvare sati dvārampi agutta’’</hi>ntiādi| ayaṃ tāva asaṃvarapakkhe atthavaṇṇanā|</p>

<p>saṃvarapakkhepi <pb ed="V" n="1.0149"/> imināva nayena attho veditabbo| saṃvarena samannāgato puggalo saṃvutoti vuttoti āha <hi rend="bold">‘‘upetoti vuttaṃ hotī’’</hi>ti| <hi rend="bold">ekajjhaṃ katvā</hi>ti ‘‘pātimokkhasaṃvarasaṃvuto’’ti padañca atthato abhinnaṃ samānaṃ katvā| <hi rend="bold">ayameva cettha attho</hi> <hi rend="bold">sundarataro</hi> <pb ed="M" n="1.0167"/> uparipāḷiyā saṃsandanato| tenāha <hi rend="bold">‘‘tathāhī’’</hi>tiādi| <hi rend="bold">yanti ādeso</hi>ti iminā liṅgavipallāsena saddhiṃ vacanavipallāso katoti dasseti, nipātapadaṃ vā etaṃ paccattaputhuvacanatthaṃ| <hi rend="bold">vighātakarā</hi>ti cittavighātakaraṇā cittadukkhanibbattakā ca| yathāvuttakilesahetukā dāhānubandhā vipākā eva <hi rend="bold">vipākapariḷāhā</hi>| yathā panettha āsavā aññe ca vighātakarā kilesavipākapariḷāhā sambhavanti, taṃ dassetuṃ <hi rend="bold">‘‘cakkhudvārehī’’</hi>tiādi vuttaṃ, taṃ suviññeyyameva| ettha ca saṃvaraṇūpāyo, saṃvaritabbaṃ, saṃvaro, yato so saṃvaro, yattha saṃvaro, yañca saṃvaraphalanti ayaṃ vibhāgo veditabbo| kathaṃ? paṭisaṅkhā yonisoti hi <hi rend="bold">saṃvaraṇūpāyo</hi>| cakkhundriyaṃ <hi rend="bold">saṃvaritabbaṃ</hi>| saṃvaraggahaṇena gahitā sati <hi rend="bold">saṃvaro</hi>| asaṃvutassāti <hi rend="bold">saṃvaraṇāvadhi</hi>| asaṃvarato hi saṃvaraṇaṃ| saṃvaritabbaggahaṇena siddho idha <hi rend="bold">saṃvaravisayo</hi>| cakkhundriyañhi saṃvarañāṇaṃ rūpārammaṇe saṃvarīyatīti avuttasiddhoyamattho| āsavatannimittakilesādipariḷāhābhāvo <hi rend="bold">phalaṃ</hi>| evaṃ sotadvārādīsupi yojetabbaṃ| <hi rend="bold">sabbatthevā</hi>ti manodvāre pañcadvāre cāti sabbasmiṃ dvāre|</p>

<p rend="centre">saṃvarāpahātabbāsavavaṇṇanā niṭṭhitā|</p>

<p rend="subhead">paṭisevanāpahātabbāsavavaṇṇanā</p>

<p n="23"> <hi rend="bold">paṭisaṅkhā yoniso cīvara</hi>ntiādīsu ‘‘sītassa paṭighātāyā’’tiādinā vuttaṃ paccavekkhaṇameva yoniso paṭisaṅkhā| <hi rend="bold">īdisa</hi>nti evarūpaṃ iṭṭhārammaṇaṃ| <hi rend="bold">bhavapatthanāya assādayato</hi>ti bhavapatthanāmukhena bhāvitaṃ ārammaṇaṃ assādentassa| <hi rend="bold">cīvara</hi>nti nivāsanādi yaṃ kiñci cīvaraṃ| <hi rend="bold">paṭisevatī</hi>ti nivāsanādivasena paribhuñjati| <hi rend="bold">yāvadevā</hi>ti payojanaparimāṇaniyamanaṃ| sītapaṭighātādiyeva hi yogino cīvarapaṭisevane payojanaṃ| <hi rend="bold">sītassā</hi>ti dhātukkhobhato vā utupariṇāmato vā uppannasītassa| <hi rend="bold">paṭighātāyā</hi>ti paṭibāhanatthaṃ tappaccayassa vikārassa vinodanatthaṃ| <hi rend="bold">uṇhassā</hi>ti aggisantāpato uppannassa uṇhassa| <hi rend="bold">ḍaṃsā</hi>dayo pākaṭāyeva| puna <hi rend="bold">yāvadevā</hi>ti niyatapayojanaparimāṇaniyamanaṃ| niyatañhi payojanaṃ cīvarapaṭisevanassa hirikopīnapaṭicchādanaṃ, itaraṃ kadāci kadāci<pb ed="M" n="1.0168"/>| <hi rend="bold">hirikopīna</hi>nti sambādhaṭṭhānaṃ<pb ed="V" n="1.0150"/>| yasmiñhi aṅge vivaṭe hirīkuppati vinassati, taṃ hiriyā kopanato hirikopīnaṃ, tassa paṭicchādanatthaṃ cīvaraṃ paṭisevati|</p>

<p><hi rend="bold">piṇḍapāta</hi>nti yaṃ kiñci āhāraṃ| so hi piṇḍolyena bhikkhanāya patte patanato tattha tattha laddhabhikkhāpiṇḍānaṃ pāto sannipātoti ‘‘piṇḍapāto’’ti vuccati| <hi rend="bold">neva davāyā</hi>ti na kīḷanāya| <hi rend="bold">na madāyā</hi>ti na balamadamānamadapurisamadatthaṃ| <hi rend="bold">na maṇḍanāyā</hi>ti na aṅgapaccaṅgānaṃ pīṇanabhāvatthaṃ| <hi rend="bold">na vibhūsanāyā</hi>ti na tesaṃyeva sobhanatthaṃ, chavisampatiatthanti attho| imāni ca padāni yathākkamaṃ moha-dosa-saṇṭhāna-vaṇṇa-rāgūpanissaya-pahānatthāni veditabbāni| purimaṃ vā dvayaṃ attano attano saṃkilesuppattinisedhanatthaṃ, itaraṃ parassapi| cattāripi kāmasukhallikānuyogassa pahānatthaṃ vuttānīti veditabbāni| <hi rend="bold">kāyassā</hi>ti rūpakāyassa| <hi rend="bold">ṭhitiyā yāpanāyā</hi>ti pabandhaṭṭhitatthañceva pavattiyā avicchedanatthañca cirakālaṭṭhitatthaṃ jīvitindriyassa pavattāpanatthaṃ| <hi rend="bold">vihiṃsūparatiyā</hi>ti jighacchādukkhassa uparamaṇatthaṃ| <hi rend="bold">brahmacariyānuggahāyā</hi>ti sāsanamaggabrahmacariyānaṃ anuggahatthaṃ| <hi rend="bold">itī</hi>ti evaṃ iminā upāyena| <hi rend="bold">purāṇañca vedanaṃ paṭihaṅkhāmī</hi>ti purāṇaṃ abhuttapaccayā uppajjanakavedanaṃ paṭihanissāmi| <hi rend="bold">navañca vedanaṃ na uppādessāmī</hi>ti navaṃ bhuttapaccayā uppajjanakavedanaṃ na uppādessāmīti| tassā hi anuppannāya anuppajjanatthameva āhāraṃ paribhuñjati| ettha ca abhuttapaccayā uppajjanakavedanā nāma yathāpavattā jighacchānimittā vedanā| sā hi abhuñjantassa bhiyyo bhiyyo pavaḍḍhanavasena uppajjati, bhuttapaccayā uppajjanakavedanāpi khudānimittāva aṅgadāhasūlādivedanā appavattā| sā hi bhuttapaccayā anuppannāva na uppajjissatīti| vihiṃsānimittatā cetāsaṃ vihiṃsāya viseso|</p>

<p><hi rend="bold">yātrā ca me bhavissatī</hi>ti yāpanā ca me catunnaṃ iriyāpathānaṃ bhavissati| <hi rend="bold">yāpanāyā</hi>ti iminā jīvitindriyayāpanā vuttā, idha catunnaṃ iriyāpathānaṃ avicchedasaṅkhātā yāpanāti ayametāsaṃ viseso| <hi rend="bold">anavajjatā ca phāsuvihāro cā</hi>ti ayuttapariyesanapaṭiggahaṇaparibhogaparivajjanena anavajjatā, parimitaparibhogena phāsuvihāro| asappāyāparimitabhojanapaccayā aratitandīvijambhitāviññugarahādidosābhāvena vā anavajjatā, sappāyaparimitabhojanapaccayā kāyabalasambhavena <pb ed="M" n="1.0169"/> phāsuvihāro| yāvadatthudarāvadehakabhojanaparivajjanena seyyasukhapassasukhamiddhasukhādīnaṃ abhāvato anavajjatā, catupañcālopamattaññīnabhojanena catuiriyāpathayogyatāpādanato phāsuvihāro| vuttañhetaṃ –</p>

<p rend="gatha1">‘‘cattāro <pb ed="V" n="1.0151"/> pañca ālope, abhutvā udakaṃ pive|</p>

<p rend="gathalast">alaṃ phāsuvihārāya, pahitattassa bhikkhuno’’ti|| (theragā. 983)|</p>

<p>ettāvatā payojanapariggaho, majjhimā ca paṭipadā dīpitā hoti|</p>

<p><hi rend="bold">senāsana</hi>nti sayanañca āsanañca| yattha hi vihārādike seti nipajjati, āsati nisīdati, taṃ senāsanaṃ| <hi rend="bold">utuparissayavinodanapaṭisallānārāmattha</hi>nti utuyeva parisahanaṭṭhena parissayo, sarīrābādhacittavikkhepakaro, atha vā yathāvutto utu ca sīhabyagghādipākaṭaparissayo ca rāgadosādipaṭicchannaparissayo ca utuparissayo, tassa vinodanatthañceva ekībhāvasukhatthañca| idañca cīvarapaṭisevane hirikopīnapaṭicchādanaṃ viya tassa niyatapayojananti puna <hi rend="bold">‘‘yāvadevā’’</hi>ti vuttaṃ|</p>

<p><hi rend="bold">gilānapaccayabhesajjaparikkhāra</hi>nti rogassa paccanīkappavattiyā gilānapaccayo, tato eva bhisakkassa anuññātavatthutāya bhesajjaṃ, jīvitassa parivārasambhārabhāvehi parikkhāro cāti <hi rend="bold">gilānapaccayabhesajjaparikkhāro,</hi> taṃ| <hi rend="bold">uppannāna</hi>nti jātānaṃ nibbattānaṃ| <hi rend="bold">veyyābādhikāna</hi>nti byābādhato dhātukkhobhato ca tannibbattarogato ca jātānaṃ| <hi rend="bold">vedanāna</hi>nti dukkhavedanānaṃ| <hi rend="bold">abyābajjhaparamatāyā</hi>ti niddukkhaparamabhāvāya paṭisevāmīti yojanā| evamettha saṅkhepeneva pāḷivaṇṇanā veditabbā| <hi rend="bold">navavedanuppādanatopī</hi>ti na kevalaṃ āyatiṃ eva vipākapariḷāhā, atha kho atibhojanapaccayā alaṃsāṭakādīnaṃ viya navavedanuppādanatopi veditabbāti attho|</p>

<p rend="centre">paṭisevanāpahātabbāsavavaṇṇanā niṭṭhitā|</p>

<p rend="subhead">adhivāsanāpahātabbāsavavaṇṇanā</p>

<p n="24"> <hi rend="bold">khamo</hi>ti <pb ed="M" n="1.0170"/> khamanako| kammaṭṭhānikassa calanaṃ nāma kammaṭṭhānapariccāgoti āha <hi rend="bold">‘‘calati kampati kammaṭṭhānaṃ vijahatī’’</hi>ti| <hi rend="bold">adhimattampi uṇhaṃ sahati,</hi> sahanto ca na naggasamaṇādayo viya sahati, atha kho kammaṭṭhānāvijahanenāti āha <hi rend="bold">‘‘sveva thero viyā’’</hi>ti| <hi rend="bold">bahicaṅkame</hi>ti leṇato bahi caṅkame| <hi rend="bold">uṇhabhayenevā</hi>ti narakaggiuṇhabhayeneva| tenāha <hi rend="bold">‘‘avīcimahānirayaṃ paccavekkhitvā’’</hi>ti, tampi ‘‘mayā anekakkhattuṃ anubhūtaṃ, idaṃ pana tato mudutara’’nti <pb ed="V" n="1.0152"/> evaṃ paccavekkhitvā| <hi rend="bold">etthā</hi>ti etasmiṃ ṭhāne| <hi rend="bold">aggisantāpova veditabbo</hi> sūriyasantāpassa parato vuccamānattā|</p>

<p><hi rend="bold">parisuddhasīlohamasmī</hi>ti sabbathāpi ‘‘visuddhasīlohamasmī’’ti maraṇaṃ aggahetvā avippaṭisāramūlikaṃ pītiṃ uppādesi| <hi rend="bold">saha pītuppādā</hi>ti pharaṇapītiyā uppādena saheva| <hi rend="bold">visaṃ nivattitvā</hi>ti pītivegena ajjhotthataṃ daṭṭhamukheneva bhassitvā| <hi rend="bold">tatthevā</hi>ti sappena daṭṭhaṭṭhāneyeva| <hi rend="bold">cittekaggataṃ labhitvā</hi>ti ‘‘pītimanassa kāyo passambhatī’’tiādinā (dī. ni. 1.466; 3.359; saṃ. ni. 5.376; a. ni. 3.96; 11.12) nayena samādhānaṃ pāpuṇitvā|</p>

<p>paccayesu santoso bhāvanāya ca āramitabbaṭṭhānatāya ārāmo assāti paccayasantosabhāvanārāmo, tassa bhāvo <hi rend="bold">paccaya…pe.… rāmatā,</hi> tāya| <hi rend="bold">mahāthero</hi>ti vuḍḍhataro thero| vacanameva tadatthaṃ ñāpetukāmānaṃ pathoti <hi rend="bold">vacanapatho</hi>|</p>

<p>asukhaṭṭhena vā <hi rend="bold">tibbā</hi>| yañhi na sukhaṃ, taṃ aniṭṭhaṃ ‘‘tibba’’nti vuccati| <hi rend="bold">evaṃsabhāvo</hi>ti ‘‘adhivāsanajātiyo’’ti padassa atthamāha| <hi rend="bold">muhuttena</hi> khaṇeva vāte hadayaṃ phāletuṃ āraddheyeva| <hi rend="bold">anāgāmī hutvā parinibbāyī</hi>ti arahattaṃ patvā parinibbāyi|</p>

<p><hi rend="bold">evaṃ sabbatthā</hi>ti ‘‘uṇhena phuṭṭhassa sītaṃ patthayato’’tiādinā sabbattha uṇhādinimittaṃ kāmāsavuppatti veditabbā, sītaṃ vā uṇhaṃ vā aniṭṭhanti adhippāyo| attaggāhe sati attaniyaggāhoti āha <hi rend="bold">‘‘mayhaṃ sītaṃ uṇhanti gāho diṭṭhāsavo’’</hi>ti| sītādike upagate sahantī khamantī te attano upari vāsentī viya hotīti vuttaṃ <hi rend="bold">‘‘āropetvā vāsetiyevā’’</hi>ti<pb ed="M" n="1.0171"/>| <hi rend="bold">na nirassatī</hi>ti na vidhunati| yo hi sītādike na sahati, so te nirassanto vidhunanto viya hotīti|</p>

<p rend="centre">adhivāsanāpahātabbāsavavaṇṇanā niṭṭhitā|</p>

<p rend="subhead">parivajjanāpahātabbāsavavaṇṇanā</p>

<p n="25"> <hi rend="bold">ahaṃ</hi> <pb ed="V" n="1.0153"/> <hi rend="bold">samaṇo</hi>ti (a. ni. ṭī. 3.6.58) ‘‘ahaṃ samaṇo, kiṃ mama jīvitena vā maraṇena vā’’ti evaṃ acintetvāti adhippāyo| <hi rend="bold">paccavekkhitvā</hi>ti gāmappadesaṃ payojanādiñca paccavekkhitvā| <hi rend="bold">paṭikkamatī</hi>ti hatthiādīnaṃ samīpagamanato apakkamati| kaṇṭakā yattha tiṭṭhanti, taṃ <hi rend="bold">kaṇṭakaṭṭhānaṃ</hi>| <hi rend="bold">amanussaduṭṭhānī</hi>ti amanussasañcārena dūsitāni, saparissayānīti attho| <hi rend="bold">samāna</hi>nti samaṃ, avisamanti attho| <hi rend="bold">akāsi vā</hi> tādisaṃ anācāraṃ|</p>

<p><hi rend="bold">sīlasaṃvarasaṅkhātenā</hi>ti ‘‘kathaṃ parivajjanaṃ sīla’’nti yadettha vattabbaṃ, taṃ heṭṭhā vuttameva| apica ‘‘caṇḍaṃ hatthiṃ parivajjetī’’ti vacanato hatthiādiparivajjanampi bhagavato vacanānuṭṭhānanti katvā ācārasīlamevāti veditabbaṃ|</p>

<p rend="centre">parivajjanāpahātabbāsavavaṇṇanā niṭṭhitā|</p>

<p rend="subhead">vinodanāpahātabbāsavavaṇṇanā</p>

<p n="26"> <hi rend="bold">itipī</hi>ti iminā kāraṇena, ayonisomanasikārasamuṭṭhitattāpi lobhādisahagatattāpi kusalapaṭipakkhatopītiādīhi kāraṇehi ayaṃ vitakko akusaloti attho| iminā nayena <hi rend="bold">sāvajjo</hi>tiādīsupi attho veditabbo| ettha ca <hi rend="bold">akusalo</hi>tiādinā diṭṭhadhammikaṃ kāmavitakkassa ādīnavaṃ dasseti, <hi rend="bold">dukkhavipāko</hi>ti iminā samparāyikaṃ| <hi rend="bold">attabyābādhāya saṃvattatī</hi>tiādīsupi imināva nayena ādīnavavibhāvanā veditabbā| uppannassa kāmavitakkassa anadhivāsanaṃ nāma puna tādisassa anuppādanaṃ, taṃ panassa pahānaṃ vinodanaṃ byantikaraṇaṃ anabhāvagamananti <pb ed="M" n="1.0172"/> ca vattuṃ vaṭṭatīti pāḷiyaṃ ‘‘uppannaṃ kāmavitakkaṃ nādhivāsetī’’ti vatvā ‘‘pajahatī’’tiādi vuttanti tamatthaṃ dassento <hi rend="bold">‘‘anadhivāsento kiṃ karotīti pajahatī’’</hi>tiādimāha| pahānañcettha vikkhambhanameva, na samucchedoti dassetuṃ <hi rend="bold">‘‘vinodetī’’</hi>tiādi vuttanti vikkhambhanavaseneva attho dassito|</p>

<p><hi rend="bold">kāmavitakko</hi>ti sampayogato ārammaṇato ca kāmasahagato vitakko| tenāha <hi rend="bold">‘‘kāmapaṭisaṃyutto</hi> <pb ed="V" n="1.0154"/> <hi rend="bold">takko’’</hi>tiādi| <hi rend="bold">kāmapaṭisaṃyutto</hi>ti hi kāmarāgasaṅkhātena kāmena sampayutto vatthukāmasaṅkhātena paṭibaddho ca| <hi rend="bold">uppannuppanne</hi>ti tesaṃ pāpavitakkānaṃ uppādāvatthāgahaṇaṃ vā kataṃ siyā anavasesaggahaṇaṃ vā| tesu paṭhamaṃ sandhāyāha <hi rend="bold">‘‘upannamatte’’</hi>ti, sampatijāteti attho| anavasesaggahaṇaṃ byāpanicchāya hotīti dassetuṃ <hi rend="bold">‘‘satakkhattumpi uppanne’’</hi>ti vuttaṃ| <hi rend="bold">ñātivitakko</hi>ti ‘‘amhākaṃ ñātayo sukhajīvino sampattiyuttā’’tiādinā gehassitapemavasena ñātake ārabbha uppannavitakko| <hi rend="bold">janapadavitakko</hi>ti ‘‘amhākaṃ janapado subhikkho sampannasasso ramaṇīyo’’tiādinā gehassitapemavaseneva janapadaṃ ārabbha uppannavitakko| ukkuṭikappadhānādīhi dukkhe nijjiṇṇe samparāye attā sukhī hoti amaroti dukkarakārikāya paṭisaṃyutto amaratthāya vitakko, taṃ vā ārabbha amarāvikkhepadiṭṭhisahagato amaro ca so vitakko cāti <hi rend="bold">amaravitakko| parānuddayatāpaṭisaṃyutto</hi>ti paresu upaṭṭhākādīsu sahanandikādivasena pavatto anuddayatāpatirūpako gehassitapemena paṭisaṃyutto vitakko| <hi rend="bold">lābhasakkārasilokapaṭisaṃyutto</hi>ti cīvarādilābhena ceva sakkārena ca kittisaddena ca ārammaṇakaraṇavasena paṭisaṃyutto| <hi rend="bold">anavaññattipaṭisaṃyutto</hi>ti ‘‘aho vata maṃ pare na avajāneyyuṃ, na heṭṭhā katvā maññeyyuṃ, pāsāṇacchattaṃ viya garuṃ kareyyu’’nti uppannavitakko|</p>

<p>kāmavitakko kāmasaṅkappanasabhāvattā kāmasaṅkappapavattiyā sātisayattā ca kāmanākāroti āha <hi rend="bold">‘‘kāmavitakko panettha kāmāsavo’’</hi>ti| <hi rend="bold">tabbiseso</hi>ti kāmāsavaviseso, rāgasahavuttīti adhippāyo| kāmavitakkādike vinodeti attano santānato <pb ed="M" n="1.0173"/> nīharati etenāti <hi rend="bold">vinodanaṃ,</hi> vīriyanti āha <hi rend="bold">‘‘vīriyasaṃvarasaṅkhātena vinodanenā’’</hi>ti|</p>

<p rend="centre">vinodanāpahātabbāsavavaṇṇanā niṭṭhitā|</p>

<p rend="subhead">bhāvanāpahātabbāsavavaṇṇanā</p>

<p n="27"> ‘‘satta bojjhaṅgā bhāvitā bahulīkatā vijjāvimuttiyo paripūrentī’’ti (saṃ. ni. 5.187) vacanato vijjāvimuttīnaṃ anadhigamo tato ca sakalavaṭṭadukkhānativatti <hi rend="bold">abhāvanāya ādīnavo,</hi> vuttavipariyāyena bhagavato orasaputtabhāvādivasena ca <hi rend="bold">bhāvanāya ānisaṃso</hi> veditabbo| <hi rend="bold">uparimaggattayasamayasambhūtā</hi>ti dutiyādimaggakkhaṇe jātā, bhāvanādhikārato dutiyamaggādipariyāpannāti attho| nanu ca te lokuttarā eva, kasmā visesanaṃ <pb ed="V" n="1.0155"/> katanti? nayidaṃ visesanaṃ, visesitabbaṃ panetaṃ, lokuttarabojjhaṅgā eva adhippetā, te ca kho uparimaggattayasamayasambhūtāti| <hi rend="bold">bojjhaṅgesu asammohattha</hi>nti vipassanājhānamaggaphalabojjhaṅgesu sammohābhāvatthaṃ| missakanayena hi bojjhaṅgesu vuccamānesu tadaṅgādivivekadassanavasena vipassanābojjhaṅgādayo vibhajitvā vuccanti, na nibbattitalokuttarabojjhaṅgā evāti bojjhaṅgesu sammoho na hoti bojjhaṅgabhāvanāpaṭipattiyā ca sammadeva pakāsitattā| <hi rend="bold">idha panā</hi>ti imasmiṃ sutte, imasmiṃ vā adhikāre| <hi rend="bold">lokuttaranayo eva gahetabbo</hi> bhāvanāmaggassa adhikatattā|</p>

<p><hi rend="bold">ādipadāna</hi>nti (a. ni. ṭī. 1.1.418) ‘‘satisambojjhaṅga’’nti evamādīnaṃ tasmiṃ tasmiṃ vākye ādibhūtānaṃ padānaṃ| <hi rend="bold">atthato</hi>ti visesavasena sāmaññavasena ca padatthato| <hi rend="bold">lakkhaṇādīhī</hi>ti lakkhaṇarasapaccupaṭṭhānato| <hi rend="bold">kamato</hi>ti anupubbito| <hi rend="bold">anūnādhikato</hi>ti tāvattakato| <hi rend="bold">vibhāvinā</hi>ti viññunā|</p>

<p><hi rend="bold">satisambojjhaṅge</hi>ti satisambojjhaṅgapade| <hi rend="bold">saraṇaṭṭhenā</hi>ti anussaraṇaṭṭhena| cirakatādibhedaṃ ārammaṇaṃ upagantvā ṭhānaṃ, anissajjanaṃ vā <hi rend="bold">upaṭṭhānaṃ</hi>| udake alābu viya pilavitvā gantuṃ adatvā pāsāṇassa viya niccalassa ārammaṇassa ṭhapanaṃ sāraṇaṃ asammuṭṭhatākaraṇaṃ <hi rend="bold">apilāpanaṃ| vuttampi <pb ed="M" n="1.0174"/> hetaṃ</hi> milindapañhe| <hi rend="bold">bhaṇḍāgāriko</hi>ti bhaṇḍagopako| apilāpe karoti <hi rend="bold">apilāpeti| therenā</hi>ti nāgasenattherena| sammosapaccanīkaṃ kiccaṃ <hi rend="bold">asammoso,</hi> na sammosābhāvamattaṃ| <hi rend="bold">gocarābhimukhabhāvapaccupaṭṭhānā</hi>ti kāyādiārammaṇābhimukhabhāvapaccupaṭṭhānā|</p>

<p><hi rend="bold">bodhiyā</hi> dhammasāmaggiyā, <hi rend="bold">aṅgo</hi> avayavo, <hi rend="bold">bodhissa vā</hi> ariyasāvakassa <hi rend="bold">aṅgo</hi> kāraṇaṃ| <hi rend="bold">patiṭṭhānāyūhanā</hi> oghataraṇasuttavaṇṇanāyaṃ (saṃ. ni. aṭṭha. 1.1.1) –</p>

<p rend="indent">‘‘kilesavasena patiṭṭhānaṃ, abhisaṅkhāravasena āyūhanā| taṇhādiṭṭhīhi patiṭṭhānaṃ, avasesakilesābhisaṅkhārehi āyūhanā| taṇhāvasena patiṭṭhānaṃ, diṭṭhivasena āyūhanā| sassatadiṭṭhiyā patiṭṭhānaṃ, ucchedadiṭṭhiyā āyūhanā| līnavasena patiṭṭhānaṃ, uddhaccavasena āyūhanā| kāmasukhānuyogavasena patiṭṭhānaṃ, attakilamathānuyogavasena āyūhanā| sabbākusalābhisaṅkhāravasena patiṭṭhānaṃ, sabbalokiyakusalābhisaṅkhāravasena āyūhanā’’ti –</p>

<p>vuttesu pakāresu idha avuttānaṃ vasena veditabbā| yā hi ayaṃ bodhīti vuccatīti yojetabbaṃ<pb ed="V" n="1.0156"/>| ‘‘bujjhatī’’ti padassa paṭibujjhatīti atthoti āha <hi rend="bold">‘‘kilesasantānaniddāya uṭṭhahatī’’</hi>ti| taṃ pana paṭibujjhanaṃ atthato catunnaṃ saccānaṃ paṭivedho, nibbānasseva vā sacchikiriyāti āha <hi rend="bold">‘‘cattārī’’</hi>tiādi| <hi rend="bold">jhānaṅgamaggaṅgādayo viyā</hi>ti yathā aṅgāni eva jhānamaggā, na aṅgavinimuttā, evamidhāpīti attho| <hi rend="bold">senaṅgarathaṅgādayo viyā</hi>ti etena puggalapaññattiyā avijjamānapaññattibhāvaṃ dasseti|</p>

<p><hi rend="bold">bodhāya saṃvattantīti bojjhaṅgā</hi>ti idaṃ kāraṇattho aṅga-saddoti katvā vuttaṃ| bujjhantīti bodhiyo, bodhiyo eva aṅgāti bojjhaṅgāti vuttaṃ <hi rend="bold">‘‘bujjhantīti bojjhaṅgā’’</hi>ti| <hi rend="bold">anubujjhantī</hi>ti vipassanādīnaṃ kāraṇānaṃ bujjhitabbānañca saccānaṃ anurūpaṃ bujjhanti| <hi rend="bold">paṭibujjhantī</hi>ti kilesaniddāya uṭṭhahanato paccakkhabhāvena vā paṭimukhaṃ bujjhanti| <hi rend="bold">sambujjhantī</hi>ti aviparītabhāvena sammā ca bujjhanti| evaṃ upasaggānaṃ atthavisesadīpanatā daṭṭhabbā| bodhi-saddo hi sabbavisesayuttaṃ bujjhanaṃ sāmaññena gahetvā ṭhito|</p>

<p><hi rend="bold">vicinātī</hi>ti <pb ed="M" n="1.0175"/> ‘‘tayidaṃ dukkha’’ntiādinā vīmaṃsati| <hi rend="bold">obhāsanaṃ</hi> dhammānaṃ yathābhūtasabhāvapaṭicchādakassa sammohassa viddhaṃsanaṃ yathā āloko andhakārassa| yasmiṃ dhamme sati vīro nāma hoti, so dhammo <hi rend="bold">vīrabhāvo| īrayitabbato</hi>ti pavattetabbato| kosajjapakkhato patituṃ appadānavasena sampayuttānaṃ paggaṇhanaṃ <hi rend="bold">paggaho</hi>| <hi rend="bold">upatthambhanaṃ</hi> anubalappadānaṃ| osīdanaṃ layāpatti, tappaṭipakkhato <hi rend="bold">anosīdanaṃ</hi> daṭṭhabbaṃ| <hi rend="bold">pīṇayatī</hi>ti tappeti vaḍḍheti vā| <hi rend="bold">pharaṇaṃ</hi> paṇītarūpehi kāyassa byāpanaṃ| <hi rend="bold">tuṭṭhi</hi> nāma pīti| udaggabhāvo <hi rend="bold">odagyaṃ,</hi> kāyacittānaṃ ukkhipananti attho| <hi rend="bold">kāyacittadarathapassambhanato</hi>ti kāyadarathassa cittadarathassa ca passambhanato vūpasamanato| <hi rend="bold">kāyoti</hi> cettha vedanādayo tayo khandhā| <hi rend="bold">daratho</hi> sārambho, dukkhadomanassapaccayānaṃ uddhaccādikilesānaṃ, tappadhānānaṃ vā catunnaṃ khandhānaṃ adhivacanaṃ| uddhaccādikilesapaṭipakkhabhāvo daṭṭhabbo, evañcettha passaddhiyā <hi rend="bold">aparipphandanasītibhāvo</hi> daṭṭhabbo asāraddhabhāvato| tenāha bhagavā ‘‘passaddho kāyo asāraddho’’ti (ma. ni. 1.52)|</p>

<p><hi rend="bold">samādhānato</hi>ti sammā cittassa ādhānato ṭhapanato| <hi rend="bold">avikkhepo</hi> sampayuttānaṃ avikkhittatā, yena sasampayuttā dhammā avikkhittā honti, so dhammo avikkhepoti| <hi rend="bold">avisāro</hi> attano eva avisaraṇasabhāvo| <hi rend="bold">sampiṇḍanaṃ</hi> sampayuttānaṃ avippakiṇṇabhāvāpādanaṃ nhānīyacuṇṇānaṃ udakaṃ viya| <hi rend="bold">cittaṭṭhitipaccupaṭṭhāno</hi>ti ‘‘cittassa ṭhitī’’ti (dha. sa. 11) vacanato cittassa pabandhaṭhitipaccupaṭṭhāno| <hi rend="bold">ajjhupekkhanato</hi>ti udāsīnabhāvato| <hi rend="bold">sā</hi>ti bojjhaṅgupekkhā<pb ed="V" n="1.0157"/>| samappavatte dhamme paṭisañcikkhati upapattito ikkhati tadākārā hutvā pavattatīti <hi rend="bold">paṭisaṅkhānalakkhaṇā,</hi> evañca katvā ‘‘paṭisaṅkhā santiṭṭhanā gahaṇe majjhattatā’’ti upekkhākiccādhimattatāya saṅkhārupekkhā vuttā| sampayuttadhammānaṃ yathāsakakiccakaraṇavasena samaṃ pavattanapaccayatā <hi rend="bold">samavāhitā</hi>| alīnānuddhatappavattipaccayatā <hi rend="bold">ūnādhikatānivāraṇaṃ</hi>| sampayuttānaṃ asamappavattihetukapakkhapātaṃ upacchindantī viya hotīti vuttaṃ <hi rend="bold">‘‘pakkhapātupacchedarasā’’</hi>ti| ajjhupekkhanameva <hi rend="bold">majjhattabhāvo</hi>|</p>

<p>sabbasmiṃ līnapakkhe uddhaccapakkhe ca atthikā patthanīyā icchitabbāti sabbatthikā, taṃ <hi rend="bold">sabbatthikaṃ</hi>| samānakkhaṇapavattīsu sattasupi sambojjhaṅgesu vācāya <pb ed="M" n="1.0176"/> kamappavattito paṭipāṭiyā vattabbesu yaṃ kiñci paṭhamaṃ avatvā satisambojjhaṅgasseva paṭhamaṃ vacanassa kāraṇaṃ sabbesaṃ upakārakattanti vuttaṃ <hi rend="bold">‘‘sabbesa’’</hi>ntiādi| <hi rend="bold">sabbesa</hi>nti ca līnuddhaccapakkhikānaṃ, aññathā sabbepi sabbesaṃ paccayāti|</p>

<p><hi rend="bold">‘‘kasmā satteva bojjhaṅgā vuttā’’</hi>ti codako saddhālobhādīnampi bojjhaṅgabhāvaṃ āsaṅkati, itaro satiādīnaṃyeva bhāvanāya upakārataṃ dassento <hi rend="bold">‘‘līnuddhaccapaṭipakkhato sabbatthikato cā’’</hi>tiādimāha| tattha <hi rend="bold">līnassā</hi>ti atisithilavīriyatādīhi bhāvanāvīthiṃ anotaritvā saṃkuṭitassa cittassa| tadā hi passaddhisamādhiupekkhāsambojjhaṅgā na bhāvetabbā| tañhi etehi allatiṇādīhi viya paritto aggi dussamuṭṭhāpiyaṃ hotīti| tenāha bhagavā ‘‘seyyathāpi, bhikkhave, puriso parittaṃ aggiṃ ujjāletukāmo assa, so tattha allāni ceva tiṇāni pakkhipeyyā’’tiādi (saṃ. ni. 5.234)| dhammavicayavīriyapītisambojjhaṅgā pana bhāvetabbā, sukkhatiṇādīhi viya paritto aggi līnaṃ cittaṃ etehi susamuṭṭhāpiyaṃ hotīti| tena vuttaṃ <hi rend="bold">‘‘yasmiñca kho’’</hi>tiādi| tattha yathāsakaṃ āhāravasena dhammavicayasambojjhaṅgādīnaṃ bhāvanā veditabbā| vuttañhetaṃ ‘‘atthi, bhikkhave, kusalākusalā dhammā…pe.… pītisambojjhaṅgassa bhiyyobhāvāya…pe.… saṃvattatī’’ti (saṃ. ni. 5.232)| tattha sabhāvasāmaññalakkhaṇapaṭivedhavasena pavattamanasikāro…pe.… dhammavicayasambojjhaṅgādayo bhāveti nāma|</p>

<p><hi rend="bold">uddhaccassā</hi>ti cittassa accāraddhavīriyatādīhi sītibhāvapatiṭṭhitabhāvaṃ anotiṇṇatāya, tadā dhammavicayavīriyapītisambojjhaṅgā na bhāvetabbā| tañhi etehi sukkhatiṇādīhi viya aggikkhandho duvūpasamayaṃ hoti| tenāha bhagavā ‘‘seyyathāpi, bhikkhave, puriso mahantaṃ aggikkhandhaṃ <pb ed="V" n="1.0158"/> nibbāpetukāmo assa, so tattha sukkhāni ceva tiṇāni pakkhipeyyā’’tiādi (saṃ. ni. 5.234)| passaddhisamādhiupekkhāsambojjhaṅgā pana bhāvetabbā, allatiṇādīhi viya aggikkhandho uddhataṃ cittaṃ etehi suvūpasamayaṃ hoti| tena vuttaṃ <hi rend="bold">‘‘yasmiñca kho’’</hi>tiādi| etthāpi yathāsakaṃ āhāravasena passaddhisambojjhaṅgādīnaṃ bhāvanā veditabbā| vuttañhetaṃ ‘‘atthi, bhikkhave, kāyapassaddhi <pb ed="M" n="1.0177"/> cittapassaddhi…pe.… upekkhāsambojjhaṅgassa bhiyyobhāvāya saṃvattatī’’ti (saṃ. ni. 5.232)| tattha yathāssa passaddhiādayo uppannapubbā, taṃ ākāraṃ sallakkhetvā tesaṃ uppādanavasena tathā manasikarontova passaddhisambojjhaṅgādayo bhāveti nāma| satisambojjhaṅgo pana sabbattha bahūpakāro| so hi cittaṃ līnapakkhikānaṃ passaddhiādīnaṃ vasena layāpattito, uddhaccapakkhikānañca dhammavicayādīnaṃ vasena uddhaccapātato rakkhati, tasmā so loṇadhūpanaṃ viya sabbabyañjanesu sabbakammikamacco viya ca rājakiccesu sabbattha icchitabbo| tenāha <hi rend="bold">‘‘satiñca khvāhaṃ, bhikkhave, sabbatthikaṃ vadāmī’’</hi>ti (saṃ. ni. 5.234)|</p>

<p>ñatvā ñātabbāti (saṃ. ni. ṭī. 1.1.129) sambandho| <hi rend="bold">vaḍḍhi</hi> nāma vepullaṃ bhiyyobhāvo punappunaṃ uppādo evāti āha <hi rend="bold">‘‘punappunaṃ janetī’’</hi>ti| <hi rend="bold">abhi</hi>vuddhiṃ pāpento <hi rend="bold">nibbatteti| vivittatā</hi>ti vivittabhāvo| yo hi vivecanīyato viviccati, yaṃ viviccitvā ṭhitaṃ, tadubhayaṃ idha vivittabhāvasāmaññena ‘‘vivittatā’’ti vuttaṃ| tesu purimo vivecanīyato viviccamānatāya vivekasaṅkhātāya viviccanakiriyāya samaṅgī dhammasamūho tāya eva viviccanakiriyāya vasena vivekoti gahito| itaro sabbaso tato tato vivittasabhāvatāya| tattha yasmiṃ dhammapuñje satisambojjhaṅgo viviccanakiriyāya pavattati, taṃ yathāvuttāya viviccamānatāya vivekasaṅkhātaṃ nissāyeva pavattati, itaraṃ pana tanninnatātadārammaṇatāhīti vuttaṃ <hi rend="bold">‘‘viveke nissita’’</hi>nti| yathā vā vivekavasena pavattaṃ jhānaṃ ‘‘vivekaja’’nti vuttaṃ, evaṃ vivekavasena pavatto bojjhaṅgo ‘‘vivekanissito’’ti daṭṭhabbo| nissayaṭṭho ca vipassanāmaggānaṃ vasena maggaphalānaṃ veditabbo| asatipi pubbāparabhāve ‘‘paṭiccasamuppādā’’ti ettha paccayānaṃ samuppādanaṃ viya abhinnadhammādhārā nissayanabhāvanā sambhavantīti| <hi rend="bold">ayamevā</hi>ti viveko eva| viveko hi pahānavinayavirāganirodhā ca samānatthā|</p>

<p>tadaṅgasamucchedanissaraṇavivekanissitataṃ vatvā paṭipassaddhivivekanissitatāya avacanaṃ ‘‘satisambojjhaṅgaṃ bhāvetī’’tiādinā bhāvetabbānaṃ bojjhaṅgānaṃ idha vuttattā| bhāvitabbojjhaṅgassa hi ye sacchikātabbā phalabojjhaṅgā, tesaṃ kiccaṃ paṭipassaddhiviveko| <hi rend="bold">ajjhāsayato</hi>ti <pb ed="V" n="1.0159"/> ‘‘nibbānaṃ sacchikarissāmī’’ti mahantajjhāsayato| yadipi vipassanākkhaṇe saṅkhārārammaṇaṃ <pb ed="M" n="1.0178"/> cittaṃ, saṅkhāresu pana ādīnavaṃ suṭṭhu disvā tappaṭipakkhe nibbāne adhimuttatāya ajjhāsayato nissaraṇavivekanissitatā dāhābhibhūtassa puggalassa sītaninnacitattā viya| <hi rend="bold">na paṭisiddhā</hi> vipassanāpādakesu kasiṇārammaṇādijhānesu satiādīnaṃ nibbedhabhāgiyattā| anuddharantā pana vipassanā viya bodhiyā maggassa āsannakāraṇaṃ jhānaṃ na hoti, nāpi tathā ekantikaṃ kāraṇaṃ, na ca vipassanākiccassa viya jhānakiccassa niṭṭhānaṃ maggoti katvā na uddharanti| ettha ca kasiṇaggahaṇena tadāyattāni āruppānipi gahitānīti daṭṭhabbāni| tānipi hi vipassanāpādakāni nibbedhabhāgiyāni ca hontīti vattuṃ vaṭṭati tanninnabhāvasabbhāvato| yadaggena hi nibbānaninnatā, tadaggena phalaninnatāpi siyā| ‘‘kudāssu nāmāhaṃ tadāyatanaṃ upasampajja vihareyya’’nti (ma. ni. 1.465) ādivacanampetassa atthassa sādhakaṃ|</p>

<p><hi rend="bold">vossagga</hi>-saddo pariccāgattho pakkhandanattho cāti vossaggassa duvidhatā vuttā| vossajjanañhi pahānaṃ, vissaṭṭhabhāvena nirāsaṅkapavati ca, tasmā vipassanākkhaṇe tadaṅgavasena, maggakkhaṇe samucchedavasena paṭipakkhassa pahānaṃ vossaggo, tathā vipassanākkhaṇe tanninnabhāvena, maggakkhaṇe ārammaṇakaraṇena vissaṭṭhasabhāvato vossaggoti veditabbaṃ| <hi rend="bold">yathāvuttena pakārenā</hi>ti tadaṅgasamucchedapakārena tanninnatadārammaṇakaraṇapakārena ca| pubbe vossagga-padasseva atthassa vuttattā āha <hi rend="bold">‘‘sakalena vacanenā’’</hi>ti| <hi rend="bold">pariṇamantaṃ</hi> vipassanākkhaṇe, <hi rend="bold">pariṇataṃ</hi> maggakkhaṇe| pariṇāmo nāma paripākoti āha <hi rend="bold">‘‘paripaccantaṃ paripakkañcā’’</hi>ti| paripāko ca āsevanalābhena āhitasāmatthiyassa kilesassa pariccajituṃ nibbānañca pakkhandituṃ tikkhavisadasabhāvo| tenāha <hi rend="bold">‘‘ayañhī’’</hi>tiādi| <hi rend="bold">esa nayo</hi>ti yvāyaṃ ‘‘tadaṅgavivekanissita’’ntiādinā satisambojjhaṅge vutto, sesesu dhammavicayasambojjhaṅgādīsupi esa nayoti evaṃ tattha netabbanti attho|</p>

<p>evaṃ ādikammikānaṃ bojjhaṅgesu asammohatthaṃ missakanayaṃ vatvā idāni nibbattitalokuttarabojjhaṅgavasena atthaṃ vibhāvetuṃ <hi rend="bold">‘‘idha panā’’</hi>tiādi vuttaṃ| <hi rend="bold">idha panā</hi>ti imasmiṃ sabbāsavasuttante| <hi rend="bold">maggo eva vossaggavipariṇāmī</hi> bhāvanāmaggassa idha adhippetattā| <hi rend="bold">tañca kho</hi>ti satisambojjhaṅgaṃ| <hi rend="bold">samucchedato</hi>ti samucchindanato|</p>

<p>diṭṭhāsavassa<pb ed="M" n="1.0179"/> paṭhamamaggavajjhattā <hi rend="bold">‘‘tayo āsavā’’</hi>ti vuttaṃ| tepi anapāyagamanīyā eva veditabbā <pb ed="V" n="1.0160"/> apāyagamanīyānaṃ dassaneneva pahīnattā| satipi sambojjhaṅgānaṃ yebhuyyena maggabhāve tattha tattha sambojjhaṅgasabhāvānaṃ maggadhammānaṃ vasena vuttamaggattayasampayuttā bojjhaṅgāti paccekabojjhaṅge ‘‘bojjhaṅgabhāvanāyā’’ti iminā gaṇhanto <hi rend="bold">‘‘maggattayasampayuttāyā’’</hi>ti āha|</p>

<p rend="centre">bhāvanāpahātabbāsavavaṇṇanā niṭṭhitā|</p>

<p n="28"> <hi rend="bold">thomento</hi>ti āsavappahānassa sudukkarattā tāya eva dukkarakiriyāya taṃ abhitthavanto| <hi rend="bold">assā</hi>ti pahīnāsavabhikkhuno| <hi rend="bold">ānisaṃsa</hi>nti taṇhācchedādidukkhakkhayapariyosānaṃ udrayaṃ| <hi rend="bold">etehi</hi> pahānādisaṃkittanehi| <hi rend="bold">ussukkaṃ janento</hi>ti evaṃ dhammassāmināpi abhitthavanīyaṃ mahānisaṃsañca āsavappahānanti tattha ādarasahitaṃ ussāhaṃ uppādento| <hi rend="bold">dassaneneva pahīnā</hi>ti dassanena pahīnā eva| tena vuttaṃ <hi rend="bold">‘‘na appahīnesuyeva pahīnasaññī’’</hi>ti|</p>

<p><hi rend="bold">sabba</hi>-saddena āsavānaṃ, āsavasaṃvarānañca sambandhavasena dutiyapaṭhamavikappānaṃ bhedo daṭṭhabbo| <hi rend="bold">dassanābhisamayā</hi>ti pariññābhisamayā pariññākiccasiddhiyā| tenāha <hi rend="bold">‘‘kiccavasenā’’</hi>ti, asammohapaṭivedhenāti attho| <hi rend="bold">samussayo</hi> kāyo, attabhāvo vā|</p>

<p>anavajjapītisomanassasahitaṃ cittaṃ ‘‘attano’’ti vattabbataṃ arahati atthāvahattā, na tabbiparītaṃ anatthāvahattāti pītisampayuttacittataṃ sandhāyāha <hi rend="bold">‘‘attamanāti sakamanā’’</hi>ti| tenāha <hi rend="bold">‘‘tuṭṭhamanā’’</hi>ti| <hi rend="bold">attamanā</hi>ti vā pītisomanassehi gahitamanā| yasmā pana tehi gahitatā sampayuttatāva, tasmā vuttaṃ <hi rend="bold">‘‘pītisomanassehi vā sampayuttamanā’’</hi>ti| yadettha atthato na vibhattaṃ, taṃ vuttanayattā suviññeyyattā cāti veditabbaṃ|</p>

<p rend="centre">sabbāsavasuttavaṇṇanāya līnatthappakāsanā samattā|</p>

</xml>