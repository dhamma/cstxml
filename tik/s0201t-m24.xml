<xml src="s0201t-m24.xml">

<p rend="subhead"><pgroup id="m24"/><readunit id="m24">4. rathavinītasuttavaṇṇanā</readunit></p>

<p n="252"> mahāgovindena <pb ed="V" n="2.0102"/> pariggahitatākittanaṃ tadā magadharājena pariggahitūpalakkhaṇaṃ| tassa hi so purohito| <hi rend="bold">mahāgovindo</hi>ti purātano eko magadharājāti keci| gayhatīti gaho, rājūnaṃ gaho <hi rend="bold">rājagahaṃ</hi>| nagara-saddāpekkhāya napuṃsakaniddeso| <hi rend="bold">aññepettha pakāre</hi>ti rājūhi disvā sammā patiṭṭhāpitattā tesaṃ gahaṃ gehabhūtantipi <hi rend="bold">rājagahaṃ</hi>| ārakkhasampattiādinā anatthuppattihetutāya upagatānaṃ paṭirājūnaṃ gahaṃ gahabhūtantipi <hi rend="bold">rājagahaṃ,</hi> ārāmarāmaṇīyakādīhi rājate, nivāsasukhatādinā sattehi mamattavasena gayhati, pariggayhatīti vā <hi rend="bold">rājagaha</hi>nti evamādike pakāre| <hi rend="bold">buddhakāle ca cakkavattikāle cā</hi>ti idaṃ yebhuyyavasena vuttaṃ| <hi rend="bold">veḷūhi parikkhittaṃ ahosi,</hi> na pana kevalaṃ kaṭṭhakapavanameva| rañño uyyānakāle patiṭṭhāpitaṭṭālakavasena <hi rend="bold">aṭṭālakayuttaṃ</hi>|</p>

<p>jananaṃ jāti, jātiyā bhūmi jātibhūmaṃ, jāyi vā mahābodhisatto etthābhi jāti, sā eva bhūmīti jātibhūmaṃ, sā imesaṃ nivāsoti <hi rend="bold">jātibhūmakā</hi>ti āha <hi rend="bold">‘‘jātibhūmakāti jātibhūmivāsino’’</hi>ti| kassa panāyaṃ jātibhūmīti āha <hi rend="bold">‘‘taṃ kho panā’’</hi>tiādi| tena anaññasādhāraṇāya jātiyā adhippetattā sadevake loke supākaṭabhāvato visesanena vināpi visiṭṭhavisayova idha jāti-saddo viññāyatīti dasseti| tenāha <hi rend="bold">‘‘sabbaññubodhisattassa jātaṭṭhānasākiyajanapado’’</hi>ti| tatthapi kapilavatthusannissayo padesoti āha <hi rend="bold">‘‘kapilavatthāhāro’’</hi>ti|</p>

<p rend="subhead">garudhammabhāvavaṇṇanā</p>

<p><hi rend="bold">sākiyamaṇḍalassā</hi>ti <pb ed="M" n="2.0109"/> sākiyarājasamūhassa| dasannaṃ appicchakathādīnaṃ vatthu dasakathāvatthu, appicchatādi| tattha suppatiṭṭhitatāya tassa lābhī <hi rend="bold">dasakathāvatthulābhī| tatthā</hi>ti dasakathāvatthusmiṃ|</p>

<p>garukaraṇīyatāya dhammo garu etassāti dhammagaru, tassa bhāvo <hi rend="bold">dhammagarutā,</hi> tāya| <hi rend="bold">‘‘ajjhāsayena veditabbo’’</hi>ti vatvā na kevalaṃ ajjhāsayeneva, atha kho kāyavacīpayogehipi veditabboti <pb ed="V" n="2.0103"/> dassento <hi rend="bold">‘‘dhammagarutāyeva hī’’</hi>tiādimāha| <hi rend="bold">tiyāmarattiṃ dhammakathaṃ katvā</hi>ti ettha ‘‘kumbhakārassa nivesane tiyāmarattiṃ vasanto dhammakathaṃ katvā’’ti evaṃ vacanasesavasena attho veditabbo| aññathā yathālābhavasena atthe gayhamāne tiyāmarattiṃ dhammakathā katāti āpajjati, na ca taṃ atthi| vakkhati hi ‘‘bahudeva rattinti diyaḍḍhayāmamatta’’nti| dasabalādiguṇavisesā viya dhammagāravahetukā parahitapaṭipattipi sabbabuddhānaṃ majjhe bhinnasuvaṇṇaṃ viya sadisā evāti imassa bhagavato dhammagāravakittane <hi rend="bold">‘‘kassapopi bhagavā’’</hi>tiādinā kassapabhagavato dhammagāravaṃ dasseti|</p>

<p><hi rend="bold">cārikaṃ nikkhamī</hi>ti janapadacārikaṃ carituṃ nikkhami| janapadacārikāya akāle nikkhantattā kosalarājādayo vāretuṃ ārabhiṃsu| pavāretvā hi caraṇaṃ buddhāciṇṇaṃ| puṇṇāya sammāpaṭipattiṃ paccāsīsanto bhagavā <hi rend="bold">‘‘kiṃ me karissasī’’</hi>ti āha|</p>

<p><hi rend="bold">anahātovā</hi>ti dhammasavanussukkena sāyanhe buddhāciṇṇaṃ nhānaṃ akatvāva| attahitaparahitapaṭipattīsu ekissā dvinnañca atthitāsiddhā catubbidhatā paṭipattikatā eva nāma hotīti vuttaṃ <hi rend="bold">‘‘paṭipannako ca nāma…pe.… catubbidho hotī’’</hi>ti| paṭikkhepapubbakopi hi paṭipanno atthato paṭipannattho evāti| kāmaṃ attahitāya paṭipanno tāya sammāpaṭipattiyā sāsanaṃ sobhati, na pana sāsanaṃ vaḍḍheti appossukkabhāvato, na ca kāruṇikassa bhagavato sabbathā manorathaṃ pūreti| tathā hi bhagavā paṭhamabodhiyaṃ ekasaṭṭhiyā ca arahantesu jātesu <pb ed="M" n="2.0110"/> – ‘‘caratha, bhikkhave, bahujanahitāyā’’tiādinā (dī. ni. 2.86-88; mahāva. 32) bhikkhū parahitapaṭipattiyaṃ niyojesi| tena vuttaṃ <hi rend="bold">‘‘evarūpaṃ bhikkhuṃ bhagavā na pucchati, kasmā? na mayhaṃ sāsanassa vuḍḍhipakkhe ṭhito’’</hi>ti|</p>

<p>samudāyo appakena ūnopi anūno viya hotīti bākulattheraṃ catuttharāsito bahi katvāpi <hi rend="bold">‘‘asītimahātherā viyā’’</hi>ti vuttaṃ| asītimahātherasamaññā vā avayavepi aṭṭhasamāpattisāmaññā viya daṭṭhabbā| īdise ṭhāne bahūnaṃ ekato kathanaṃ mahatā kaṇṭhena ca kathanaṃ satthu cittārādhanamevāti tehi bhikkhūhi tathā paṭipannanti dassento <hi rend="bold">‘‘te bhikkhū meghasaddaṃ sutvā’’</hi>tiādimāha| <hi rend="bold">guṇasambhāvanāyā</hi>ti vakkhamānaguṇahetukāya sambhāvanāya sambhāvito, na yena kenaci kiccasamatthatādinā|</p>

<p rend="centre">garudhammabhāvavaṇṇanā niṭṭhitā|</p>

<p rend="subhead">appicchatādivaṇṇanā</p>

<p>appa-saddassa <pb ed="V" n="2.0104"/> parittapariyāyataṃ manasi katvā āha <hi rend="bold">‘‘byañjanaṃ sāvasesaṃ viyā’’</hi>ti| tenāha <hi rend="bold">‘‘na hi tassā’’</hi>tiādi| <hi rend="bold">appa</hi>-saddo panettha abhāvatthoti sakkā viññātuṃ ‘‘appābādhatañca sañjānāmī’’tiādīsu (ma. ni. 1.225; 2.134) viya|</p>

<p><hi rend="bold">atricchatā nāma</hi> (a. ni. ṭī. 1.1.63) atra atra icchāti katvā| <hi rend="bold">asantaguṇasambhāvanatā</hi>ti attani avijjamānaṃ guṇānaṃ vijjamānānaṃ viya paresaṃ pakāsanā| <hi rend="bold">saddhoti maṃ jano jānātū</hi>ti vattapaṭipattikārakavisesalābhīti jānātu ‘‘vattapaṭipattiāpāthakajjhāyitā’’ti evamādinā| <hi rend="bold">santaguṇasambhāvanā</hi>ti icchācāre ṭhatvā attani vijjamānasīladhutadhammādiguṇavibhāvanā| tādisassa hi paṭiggahaṇe amattaññutāpi hoti|</p>

<p><hi rend="bold">gaṇhantoyeva ummujji</hi> aññesaṃ ajānantānaṃyevāti adhippāyo|</p>

<p>appicchatāpadhānaṃ puggalādhiṭṭhānena catubbidhaṃ icchāpabhedaṃ dassetvā punapi puggalādhiṭṭhānena catubbidhaṃ icchāpabhedaṃ dassento <hi rend="bold">‘‘aparopi catubbidho</hi> <pb ed="M" n="2.0111"/> <hi rend="bold">appiccho’’</hi>tiādimāha| <hi rend="bold">dāyakassa vasa</hi>nti dāyakassa cittavasaṃ| <hi rend="bold">deyyadhammassa vasa</hi>nti deyyadhammassa appabahubhāvaṃ| <hi rend="bold">attano thāma</hi>nti attano yāpanamattakathāmaṃ|</p>

<p><hi rend="bold">ekabhikkhupi na aññāsi</hi> sosānikavatte sammadeva vuttittā| <hi rend="bold">abbokiṇṇa</hi>nti avicchedaṃ| <hi rend="bold">dutiyo maṃ na jāneyyā</hi>ti dutiyo sahāyabhūtopi yathā maṃ jānituṃ na sakkuṇeyya, tathā saṭṭhi vassāni nirantaraṃ susāne vasāmi, tasmā <hi rend="bold">ahaṃ aho sosānikuttamo</hi>|</p>

<p><hi rend="bold">dhammakathāya janataṃ khobhetvā</hi>ti lomahaṃsanasādhukāradānacelukkhepādivasena sannipatitaṃ itarañca ‘‘kathaṃ nu kho ayyassa santikeva dhammaṃ sossāmā’’ti kolāhalavasena mahājanaṃ khobhetvā| <hi rend="bold">gato</hi>ti ‘‘ayaṃ so, tena rattiyaṃ dhammakathā katā’’ti jānanabhayena pariyattiappicchatāya pariveṇaṃ gato|</p>

<p><hi rend="bold">tayo</hi> <pb ed="V" n="2.0105"/> <hi rend="bold">kulaputtā viyā</hi>ti pācīnavaṃsadāye samaggavāsaṃ vutthā tayo kulaputtā viya| <hi rend="bold">pahāyā</hi>ti pubbabhāge tadaṅgādivasena pacchā aggamaggeneva pajahitvā|</p>

<p rend="centre">appicchatādivaṇṇanā niṭṭhitā|</p>

<p rend="subhead">dvādasavidhasantosavaṇṇanā</p>

<p>pakatidubbalādīnaṃ garucīvarādīni naphāsubhāvāvahāni sarīrakhedāvahāni ca hontīti payojanavasena natricchatādivasena tāni parivattetvā lahukacīvaraparibhogo na santosavirodhīti āha <hi rend="bold">‘‘lahukena yāpentopi santuṭṭhova hotī’’</hi>ti| mahagghacīvaraṃ, bahūni vā cīvarāni labhitvāpi tāni vissajjetvā tadaññassa gahaṇaṃ yathāsāruppanaye ṭhitattā na santosavirodhīti āha <hi rend="bold">‘‘tesaṃ…pe.… dhārentopi santuṭṭhova hotī’’</hi>ti| evaṃ sesapaccayesupi yathābalayathāsāruppasantosaniddesesu apisaddaggahaṇe adhippāyo veditabbo| <hi rend="bold">yathāsāruppasantosoyeva aggo</hi> alobhajjhāsayassa ukkaṃsanato|</p>

<p rend="centre">dvādasavidhasantosavaṇṇanā niṭṭhitā|</p>

<p rend="subhead">tividhapavivekavaṇṇanā</p>

<p><hi rend="bold">eko</hi>ti <pb ed="M" n="2.0112"/> ekākī| <hi rend="bold">gacchatī</hi>ti cuṇṇikiriyāpathavasena vuttaṃ| <hi rend="bold">caratī</hi>ti vihārato bahi sañcāravasena, <hi rend="bold">viharatī</hi>ti divāvihārādivasena| <hi rend="bold">kāyaviveko</hi>ti ca nekkhammādhimuttassa bhāvanānuyogavasena vivekaṭṭhakāyatā, na jhānavivekamattaṃ| tenāha <hi rend="bold">‘‘nekkhammābhiratāna’’</hi>nti| <hi rend="bold">parisuddhacittāna</hi>nti nīvaraṇādisaṃkilesato visuddhacittānaṃ| <hi rend="bold">paramavodānappattāna</hi>nti vitakkāditaṃtaṃjhānapaṭipakkhavigamena paramaṃ uttamaṃ vodānaṃ pattānaṃ| <hi rend="bold">nirupadhīna</hi>nti kilesupadhiādīnaṃ vigamena nirupadhīnaṃ|</p>

<p rend="centre">tividhapavivekavaṇṇanā niṭṭhitā|</p>

<p rend="subhead">pañcavidhasaṃsaggavaṇṇanā</p>

<p>saṃsīdati <pb ed="V" n="2.0106"/> etenāti saṃsaggo, rāgo| savanahetuko, savanavasena vā pavatto saṃsaggo <hi rend="bold">savanasaṃsaggo</hi>| esa nayo sesesupi| <hi rend="bold">kāyasaṃsaggo</hi> pana kāyaparāmāso| <hi rend="bold">itthī vā</hi>ti vadhū, yuvatī vā| <hi rend="bold">sandhānetu</hi>nti pubbenāparaṃ ghaṭetuṃ| <hi rend="bold">sotaviññāṇavīthivasenā</hi>ti idaṃ mūlabhūtaṃ savanaṃ sandhāya vuttaṃ, tassa piṭṭhivattakamanodvārikajavanavīthīsu uppannopi rāgo savanasaṃsaggoyeva| <hi rend="bold">dassanasaṃsagge</hi>pi eseva nayo| <hi rend="bold">anitthigandhabodhisatto</hi> parehi kathiyamānavasena pavattasavanasaṃsaggassa nidassanaṃ| <hi rend="bold">tissadaharo</hi> attanā suyyamānavasena| tattha paṭhamaṃ jātake veditabbanti itaraṃ dassento <hi rend="bold">‘‘daharo kirā’’</hi>tiādimāha| <hi rend="bold">kāmarāgena viddho</hi>ti rāgasallena hadaye appito anto anuviddho|</p>

<p><hi rend="bold">so</hi>ti dassanasaṃsaggo| <hi rend="bold">evaṃ veditabbo</hi>ti vatthuvasena pākaṭaṃ karoti| tasmiṃ kira gāme yebhuyyena itthiyo abhirūpā dassanīyā pāsādikā, tasmā thero <hi rend="bold">‘‘sace antogāme na carissasī’’</hi>ti āha| kālasseva paviṭṭhattā yāguṃ adāsi, tasmā yāgumeva gahetvā gacchantaṃ <hi rend="bold">‘‘nivattatha, bhante, bhikkhaṃ gaṇhāhī’’ti āhaṃsu| yācitvā</hi>ti ‘‘na mayaṃ, bhante, bhikkhaṃ dātukāmā nivattema, apica idaṃ bhante kāraṇa’’nti yācitvā|</p>

<p>ādito <pb ed="M" n="2.0113"/> lapanaṃ <hi rend="bold">ālāpo,</hi> vacanapaṭivacanavasena pavatto lāpo <hi rend="bold">sallāpo| bhikkhuniyā</hi>ti idaṃ nidassanamattaṃ| yāya kāyacipi itthiyā santakaparibhogavasena uppannarāgopi <hi rend="bold">sambhogasaṃsaggova</hi>|</p>

<p rend="centre">pañcavidhasaṃsaggavaṇṇanā niṭṭhitā|</p>

<p rend="subhead">gāhagāhakādivaṇṇanā</p>

<p><hi rend="bold">bhikkhuno bhikkhūhi kāyaparāmāso</hi> kāyasambāhanādivasena| <hi rend="bold">kāyasaṃsagga</hi>nti kāyaparāmāsasaṃsaggaṃ| <hi rend="bold">gāhagāhako</hi>ti gaṇhanakānaṃ gaṇhanakoti attho| <hi rend="bold">gāhamuttako</hi>ti ayoniso āmisehi saṅgaṇhanakehi sayaṃ muccanako| <hi rend="bold">muttagāhako</hi>ti yathāvuttasaṅgahato muttānaṃ saṅgaṇhanako| <hi rend="bold">muttamuttako</hi>ti muccanakehi sayampi muccanako| <hi rend="bold">gahaṇavasena</hi> saṅgaṇhanavasena| <hi rend="bold">upasaṅkamanti</hi> tato kiñci <pb ed="V" n="2.0107"/> lokāmisaṃ paccāsīsantā, na dakkhiṇeyyavasena| bhikkhupakkhe <hi rend="bold">gahaṇavasenā</hi>ti paccayalābhāya saṅgaṇhanavasenāti yojetabbaṃ| <hi rend="bold">vuttanayenā</hi>ti ‘‘āmisenā’’tiādinā vuttanayena|</p>

<p><hi rend="bold">ṭhāna</hi>nti attano ṭhānāvatthaṃ| <hi rend="bold">pāpuṇituṃ na deti</hi> uppannameva taṃ paṭisaṅkhānabalena nīharanto vikkhambheti| tenāha <hi rend="bold">‘‘mantenā’’</hi>tiādi| yathā jīvitukāmo puriso kaṇhasappena, amittena vā saha na saṃvasati, evaṃ khaṇamattampi kilesehi saha na saṃvasatīti attho|</p>

<p><hi rend="bold">catupārisuddhisīlaṃ</hi> lokiyaṃ lokuttarañca| tathā <hi rend="bold">samādhi</hi>pi| vipassanāya pādakā <hi rend="bold">vipassanāpādakā</hi>ti aṭṭhasamāpattiggahaṇena yathā lokiyasamādhi gahito, evaṃ vipassanāpādakā etesanti <hi rend="bold">vipassanāpādakā</hi>ti aṭṭhasamāpattiggahaṇeneva lokuttaro samādhi gahito| yathā hi cattāri rūpajjhānāni adhiṭṭhānaṃ katvā pavatto maggasamādhi vipassanāpādako, evaṃ cattāri arūpajjhānāni adhiṭṭhānaṃ katvā pavattopi| samāpattipariyāyo pana pubbavohārena veditabbo| paṭipakkhasamucchedanena sammā āpajjanato vā yathā ‘‘sotāpattimaggo’’ti| evamettha sīlasamādhīnampi missakabhāvo veditabbo, na paññāya eva| <hi rend="bold">vimuttīti ariyaphala</hi>nti vuttaṃ ‘‘vimuttisampanno’’ti vuttattā| tañhi nipphādanaṭṭhena sampādetabbaṃ, na nibbānanti|</p>

<p>ettha <pb ed="M" n="2.0114"/> ca appicchatāya laddhapaccayena paritussati, santuṭṭhatāya laddhā te agadhito amucchitoādīnavadassī nissaraṇapañño paribhuñjati, evaṃbhūto ca katthaci alaggamānasatāya pavivekaṃ paribrūhento kenaci asaṃsaṭṭho viharati gahaṭṭhena vā pabbajitena vā| so evaṃ ajjhāsayasampanno vīriyaṃ ārabhati appattassa pattiyā, anadhigamassa adhigamāya| ārabhanto ca yathāsamādinnaṃ attano sīlaṃ paccavekkhati, tassa sīlassa suparisuddhataṃ nissāya uppajjati avippaṭisāro, ayamassa <hi rend="bold">sīlasampadā</hi>| tassa avippaṭisāramūlakehi pāmojjapītipassaddhisukhehi sammā brūhitaṃ cittaṃ sammadeva samādhiyati, ayamassa <hi rend="bold">samādhisampadā</hi>| tato yathābhūtaṃ jānaṃ passaṃ nibbindati, nibbindaṃ virajjati, virāgā vimuccati, ayamassa <hi rend="bold">paññāsampadā</hi>| vimuttacittatā panassa <hi rend="bold">vimuttisampadā,</hi> tato vimuttito <hi rend="bold">ñāṇadassana</hi>nti etesaṃ dasannaṃ kathāvatthūnaṃ anupubbī veditabbā| tassa yo dasahi kathāvatthūhi samannāgamo, <hi rend="bold">ayaṃ attahitāya paṭipatti</hi>| yā nesaṃ paresaṃ saṃkittanaṃ, ayaṃ <hi rend="bold">parahitāya paṭipatti</hi>| tāsu purimā ñāṇapubbaṅgamā ñāṇasampayuttā ca, itarā karuṇāpubbaṅgamā karuṇāsampayuttā cāti sabbaṃ ñāṇakaruṇākaṇḍaṃ vattabbaṃ|</p>

<p><hi rend="bold">dasahi</hi> <pb ed="V" n="2.0108"/> <hi rend="bold">kathāvatthūhi</hi> karaṇabhūtehi bhikkhūnaṃ ovādaṃ deti, ‘‘bhikkhunā nāma atricchatādike dūrato vajjetvā sammadeva appicchena bhavitabba’’ntiādinā taṃ taṃ kathāvatthuṃ bhikkhūnaṃ upadisatīti attho| upadisanto hi tāni ‘‘tehi bhikkhū ovadatī’’ti vutto| <hi rend="bold">ovadatiyeva</hi> sarūpadassanamattena| <hi rend="bold">sukhumaṃ atthaṃ parivattetvā</hi>ti evampi appicchatā hoti evampīti appicchatādivasena aparāparaṃ appicchatāvuttiṃ dassetvā tattha sukhumanipuṇaṃ appicchatāsaṅkhātaṃ atthaṃ jānāpetuṃ na sakkoti| <hi rend="bold">viññāpetī</hi>ti yathāvuttehi visesehi viññāpeti| <hi rend="bold">kāraṇa</hi>nti yena kāraṇena appicchatā ijjhati, taṃ pana ‘‘mahicchatādīsu ete dosā, appicchatāya ayamānisaṃso’’tiādīnavānisaṃsadassanaṃ daṭṭhabbaṃ| sammā hetunā appicchataṃ dassetīti <hi rend="bold">sandassako| gāhetu</hi>nti yathā gaṇhati, tathā kātuṃ, tattha paṭṭhapetunti attho| <hi rend="bold">ussāhajananavasenā</hi>ti yathā taṃ samādānaṃ niccalaṃ hoti, evaṃ ussoḷhiyā uppādanavasena sammadeva uttejetīti <hi rend="bold">samuttejako| ussāhajāte</hi>ti appicchatāya jātussāhe| <hi rend="bold">vaṇṇaṃ vatvā</hi> tattha sampattiṃ āyatiñca labbhamānaguṇaṃ kittetvā <hi rend="bold">sampahaṃseti</hi> sammadeva pakārehi tosetīti <pb ed="M" n="2.0115"/> <hi rend="bold">sampahaṃsako|</hi> evaṃ santuṭṭhiādīsu yathārahaṃ yojanā kātabbā|</p>

<p rend="centre">gāhagāhakādivaṇṇanā niṭṭhitā|</p>

<p rend="subhead">pañcalābhavaṇṇanā</p>

<p n="253"> <hi rend="bold">satthu sammukhā evaṃ vaṇṇo abbhuggato</hi>ti| iminā tassa vaṇṇassa yathābhūtaguṇasamuṭṭhitataṃ dasseti| <hi rend="bold">mandamando viyā</hi>ti ati viya acheko viya| <hi rend="bold">abalabalo viyā</hi>ti ati viya abalo viya| <hi rend="bold">bhākuṭikabhākuṭiko viyā</hi>ti ati viya dummukho viya| <hi rend="bold">anumassā</hi>ti anumasitvā, dasa kathāvatthūni sarūpato visesato ca anupariggahetvāti attho| pariggaṇhanaṃ pana nesaṃ anupavisanaṃ viya hotīti vuttaṃ <hi rend="bold">‘‘anupavisitvā’’</hi>ti| sabrahmacārīhi vaṇṇabhāsanaṃ eko lābhoti yojanā| evaṃ sesesupi| <hi rend="bold">patthayamāno evamāha</hi> dhammagarutāyāti adhippāyo|</p>

<p rend="centre">pañcalābhavaṇṇanā niṭṭhitā|</p>

<p rend="subhead">cārikādivaṇṇanā</p>

<p n="254"> abhiramanaṃ <pb ed="V" n="2.0109"/> abhirataṃ, tadeva anunāsikalopaṃ akatvā vuttaṃ <hi rend="bold">‘‘abhiranta’’</hi>nti| bhāvanapuṃsakañcetaṃ| <hi rend="bold">anabhirati nāma natthi, abhiramitvā ciravihāropi natthi</hi> sammadeva pariññātavatthukattā| sabbasahā hi buddhā bhagavanto asayhalābhino|</p>

<p>pubbe dhammagarutākittanapasaṅgena gahitaṃ aggahitañca mahākassapapaccuggamanādiṃ ekadesena dassetvā vanavāsitissasāmaṇerassa vatthuṃ vitthāretvā janapadacārikaṃ kathetuṃ <hi rend="bold">‘‘bhagavā hī’’</hi>tiādi āraddhaṃ| ākāsagāmīhi saddhiṃ gantukāmo <hi rend="bold">‘‘chaḷabhiññānaṃ ārocehī’’</hi>ti āha| saṅghakammena sijjhamānāpi upasampadā satthu āṇāvaseneva sijjhanato <hi rend="bold">‘‘buddhadāyajjaṃ te dassāmī’’</hi>ti vuttanti vadanti| apare ‘‘aparipuṇṇavīsativassasseva tassa upasampadaṃ anujānanto satthā <hi rend="bold">‘buddhadāyajjaṃ te</hi> <pb ed="M" n="2.0116"/> <hi rend="bold">dassāmī</hi>’ti avocā’’ti vadanti| <hi rend="bold">upasampādetvā</hi>ti dhammasenāpatinā upajjhāyena upasampādetvā|</p>

<p><hi rend="bold">navayojanasatikaṃ</hi> majjhimadesapariyāpannameva, tato paraṃ nādhippetaṃ dandhatāvasena gamanato| <hi rend="bold">samantā</hi>ti gatagataṭṭhānassa catūsu passesu| <hi rend="bold">aññenapi kāraṇenā</hi>ti bhikkhūnaṃ samathavipassanātaruṇabhāvato aññenapi majjhimamaṇḍale veneyyānaṃ ñāṇaparipākādikāraṇena nikkhamati, antomaṇḍalaṃ otarati| <hi rend="bold">sattahi vā</hi>tiādi <hi rend="bold">‘‘ekaṃ māsaṃ vā’’</hi>tiādinā vuttānukkamena yojetabbaṃ|</p>

<p><hi rend="bold">sarīraphāsukatthāyā</hi>ti ekasmiṃyeva ṭhāne nibaddhavāsena ussannadhātukassa sarīrassa virecanena phāsubhāvatthāya| <hi rend="bold">aṭṭhuppattikālābhikaṅkhanatthāyā</hi>ti aggikkhandhūpamasutta (a. ni. 7.72) maghadevajātakādidesanānaṃ (jā. 1.1.9) viya dhammadesanāya aṭṭhuppattikālassa ākaṅkhanena| surāpānasikkhāpadapaññāpane (pāci. 326) viya <hi rend="bold">sikkhāpadapaññāpanatthāya| bodhaneyyasatte</hi> aṅgulimālādike <hi rend="bold">bodhanatthāya</hi>| nibaddhavāsañca puggalaṃ uddissa cārikā <hi rend="bold">nibaddhacārikā</hi>|</p>

<p n="255"> apariggahabhāvaṃ katthaci alaggabhāvaṃ dassetuṃ <hi rend="bold">‘‘yūthaṃ pahāya…pe.… mattahatthī viyā’’</hi>ti <pb ed="V" n="2.0110"/> vuttaṃ| <hi rend="bold">asahāyakicco</hi>ti sahāyakiccarahito sīho viya| tenassa ekavihāritaṃ tejavantatañca dasseti| <hi rend="bold">tadā pana kāyaviveko na sakkā laddhu</hi>nti idamettha kāraṇaṃ daṭṭhabbaṃ| <hi rend="bold">bahūhī</hi>tiādi pana sabhāvadassanavasena vuttaṃ| therassa parisā suvinītā ciṇṇagaruvāsā garuno icchānurūpameva vattati|</p>

<p>vuttakāraṇayutte addhānagamane cārikānaṃ vohāro sāsane niruḷhoti āha <hi rend="bold">‘‘kiñcāpī’’</hi>tiādi| kenacideva nimittena kismiñci atthe pavattāya saññāya tannimittarahitepi aññasmiṃ pavatti <hi rend="bold">ruḷhī</hi> nāma| vijitamārattā <hi rend="bold">saṅgāmavijayamahāyodho viya| aññaṃ sevitvā</hi>ti ‘‘mama āgatabhāvaṃ satthu ārocehī’’ti ārocanatthaṃ aññaṃ bhikkhuṃ sevitvā|</p>

<p>bhagavā <pb ed="M" n="2.0117"/> dhammaṃ desento taṃtaṃpuggalajjhāsayānurūpaṃ tadanucchavikameva dhammiṃ kathaṃ karotīti dassento <hi rend="bold">‘‘cūḷagosiṅgasutte’’</hi>tiādimāha| tattha <hi rend="bold">sāmaggirasānisaṃsa</hi>nti ‘‘kacci pana vo, anuruddhā, samaggā sammodamānā’’tiādinā (ma. ni. 1.326) sāmaggirasānisaṃsaṃ kathesi| <hi rend="bold">āvasathānisaṃsa</hi>nti ‘‘sītaṃ uṇhaṃ paṭihanatī’’tiādinā (cūḷava. 295, 315) āvasathapaṭisaṃyuttaṃ ānisaṃsaṃ| <hi rend="bold">satipaṭilābhika</hi>nti jotipālatthere lāmakaṃ ṭhānaṃ otiṇṇamatte mahābodhipallaṅke pana sabbaññutaṃ paṭivijjhituṃ patthanaṃ katvā pāramiyo pūrento āgato| tādisassa nāma pamādavihāro na yuttoti yathā kassapo bhagavā bodhisattassa satiṃ paṭilabhituṃ dhammiṃ kathaṃ kathesi, tathā ayaṃ bhagavā tameva <hi rend="bold">pubbenivāsapaṭisaṃyuttakathaṃ</hi> bhikkhūnaṃ ghaṭikārasuttaṃ (ma. ni. 2.282) kathesi| <hi rend="bold">cattāro dhammuddese</hi>ti – ‘‘upanīyati loko addhuvo, atāṇo loko anabhissaro, assako loko sabbaṃ pahāya gamanīyaṃ, ūno loko atitto taṇhādāso cā’’ti (ma. ni. 2.305) ime cattāro dhammuddese kathesi| kāmañcete dhammuddesā <hi rend="bold">raṭṭhapālasutte</hi> (ma. ni. 2.304) āyasmatā raṭṭhapālattherena rañño korabyassa kathitā, te pana bhagavato eva āharitvā therena tattha kathitāti vuttaṃ <hi rend="bold">‘‘raṭṭhapālasutte’’</hi>tiādi| tathā hi vuttaṃ sutte – ‘‘atthi kho, mahārāja, tena bhagavatā jānatā passatā arahatā sammāsambuddhena cattāro dhammuddesā uddiṭṭhā’’tiādi (ma. ni. 2.305) <hi rend="bold">pānakānisaṃsakatha</hi>nti ‘‘aggihuttaṃ mukhaṃ yaññā’’tiādinā (ma. ni. 2.400; su. ni. 573) anumodanaṃ vatvā puna pakiṇṇakakathāvasena pānakapaṭisaṃyuttaṃ ānisaṃsakathaṃ kathesi| <hi rend="bold">ekībhāve ānisaṃsaṃ kathesi,</hi> yaṃ sandhāya vuttaṃ ‘‘atha kho bhagavā āyasmantaṃ bhaguṃ dhammiyā kathāya sandassesī’’tiādi <pb ed="V" n="2.0111"/> (ma. ni. 3.238)| <hi rend="bold">anantanaya</hi>nti aparimāṇadesanānayaṃ appicchatādipaṭisaṃyuttaṃ dhammiṃ kathaṃ| tenāha <hi rend="bold">‘‘puṇṇa, ayampi appicchakathāyevā’’</hi>tiādi bahūhi pariyāyehi nānānayaṃ deseti| kathaṃ tathā desitaṃ thero aññāsīti āha <hi rend="bold">‘‘paṭisambhidāpattassa…pe.… ahosī’’</hi>ti|</p>

<p rend="centre">cārikādivaṇṇanā niṭṭhitā|</p>

<p rend="subhead">sattavisuddhipañhavaṇṇanā</p>

<p n="256"> <hi rend="bold">tato</hi> <pb ed="M" n="2.0118"/> <hi rend="bold">paṭṭhāyā</hi>ti| yadā jātibhūmakā bhikkhū satthu sammukhā therassa vaṇṇaṃ bhāsiṃsu, tato paṭṭhāya| sīsānulokī hutvā piṭṭhito piṭṭhito anubandhanaṃ therena samāgame ādaravasena katanti daṭṭhabbaṃ| tathā hi vuttaṃ pāṭhe ‘‘appeva nāmā’’tiādi, ‘‘taramānarūpo’’ti ca| yaṃ pana vuttaṃ <hi rend="bold">aṭṭhakathāyaṃ ‘‘ekasmiṃ ṭhāne nilīna’’</hi>ntiādi, taṃ akāraṇaṃ| na hi dhammasenāpati tassa therassa nisinnaṭṭhānaṃ abhiññāñāṇena jānituṃ na sakkoti| ‘‘kacci nu kho maṃ adisvāva gamissatī’’ti ayampi cintā ādaravasenevāti yuttaṃ| na hi satthāraṃ daṭṭhuṃ āgato sāvako api āyasmā aññātakoṇḍañño satthukappaṃ dhammasenāpatiṃ tattha vasantaṃ adisvāva gacchanako nāma atthi| <hi rend="bold">divāvihāra</hi>nti sampadāne upayogavacananti āha <hi rend="bold">‘‘divāvihāratthāyā’’</hi>ti|</p>

<p n="257"> <hi rend="bold">purimakathāyā</hi>ti paṭhamālāpe| <hi rend="bold">appatiṭṭhitāyā</hi>ti nappavattitāya| <hi rend="bold">pacchimakathā na jāyatī</hi>ti pacchā vattabbakathāya avasaro na hoti| <hi rend="bold">satta visuddhiyo pucchi</hi> diṭṭhasaṃsandanavasena| <hi rend="bold">ñāṇadassanavisuddhi</hi> nāma ariyamaggo| yasmā tato uttarimpi pattabbaṃ attheva, tasmā <hi rend="bold">‘‘catupārisuddhisīlādīsu ṭhitassapi brahmacariyavāso matthakaṃ na pāpuṇātī’’</hi>ti vuttaṃ| <hi rend="bold">tasmā</hi>ti brahmacariyavāsassa matthakaṃ appattattā| <hi rend="bold">sabbaṃ paṭikkhipī</hi>ti sattamampi pañhaṃ paṭikkhipi, itaresu vattabbameva natthi|</p>

<p><hi rend="bold">appaccayaparinibbāna</hi>nti anupādisesanibbānamāha| idāni pakārantarenapi anupādāparinibbānaṃ dassetuṃ <hi rend="bold">‘‘dvedhā’’</hi>tiādi vuttaṃ| tattha <hi rend="bold">gahaṇūpādāna</hi>nti daḷhaggahaṇabhūtaṃ upādānaṃ<pb ed="V" n="2.0112"/>| tenāha <hi rend="bold">‘‘kāmupādānādika’’</hi>nti| <hi rend="bold">paccayūpādāna</hi>nti yaṃ kiñci paccayamāha| so hi attano phalaṃ upādiyati upādānavasena gaṇhatīti <hi rend="bold">upādāna</hi>nti vuccati| tenāha <hi rend="bold">‘‘paccayūpādānaṃ nāma…pe.… paccayā’’</hi>ti| ‘‘anupādāya āsavehi cittaṃ vimuccatī’’ti vacanato (mahāva. 28, 30) <hi rend="bold">arahattaphalaṃ anupādāparinibbānanti kathenti| na ca upādānasampayutta</hi>nti upādānehi etaṃ na sahitaṃ nāpi upādānehi saha pavatti hutvā| <hi rend="bold">na ca kañci dhammaṃ upādiyatī</hi>ti kassaci dhammassa ārammaṇakaraṇavasena na upādiyati<pb ed="M" n="2.0119"/>| <hi rend="bold">parinibbutante</hi>ti aggamaggena kātabbakilesaparinibbānapariyosānante jātattā| <hi rend="bold">amatadhātumeva anupādāparinibbānaṃ kathenti,</hi> kathentānañca yathā tassa koci paccayo nāma natthi, evaṃ adhigatopi yathā koci paccayo nāma na hoti, tathā parinibbānaṃ apaccayaparinibbānanti dassento <hi rend="bold">‘‘ayaṃ anto’’</hi>tiādimāha| <hi rend="bold">puna pucchaṃ ārabhi</hi> anupādāparinibbānaṃ sarūpato patiṭṭhāpetukāmo|</p>

<p n="258"> <hi rend="bold">sabbaparivattesū</hi>ti sabbesu pañhaparivattanesu, pañhavāresūti attho| <hi rend="bold">sagahaṇadhammamevā</hi>ti ‘‘etaṃ mamā’’tiādinā gaṇhatīti gahaṇaṃ, saha gahaṇenāti sagahaṇaṃ, upādāniyanti attho| vivaṭṭasannissitassa abhāvato vaṭṭameva anugatoti <hi rend="bold">vaṭṭānugato</hi>| tenāha <hi rend="bold">‘‘catupārisuddhisīlamattassapi abhāvato’’</hi>ti| yo pana catubbidhe vivaṭṭūpanissaye sīle ṭhito, sopi <hi rend="bold">‘‘aññatra imehi dhammehī’’</hi>ti vattabbataṃ arahati|</p>

<p rend="centre">sattavisuddhipañhavaṇṇanā niṭṭhitā|</p>

<p rend="subhead">sattarathavinītavaṇṇanā</p>

<p n="259"> <hi rend="bold">nissakkavacanametaṃ</hi> ‘‘yāva heṭṭhimasopānakaḷevarā’’tiādīsu viya| <hi rend="bold">attho</hi>ti payojanaṃ| cittavisuddhi hettha sīlavisuddhiṃ payojeti tassa tadatthattā| <hi rend="bold">sīlavisuddhikiccaṃ kataṃ nāma hoti</hi> samādhisaṃvattanato| samādhisaṃvattanikā hi sīlavisuddhi nāma| <hi rend="bold">sabbapadesū</hi>ti ‘‘cittavisuddhi yāvadeva diṭṭhivisuddhatthā’’tiādīsu sabbapadesu, diṭṭhivisuddhiyaṃ ṭhitassa cittavisuddhakiccaṃ kataṃ nāma hotītiādinā yojetabbaṃ|</p>

<p><hi rend="bold">sāvatthinagaraṃ viya sakkāyanagaraṃ</hi> atikkamitabbattā| <hi rend="bold">sāketanagaraṃ viya nibbānanagaraṃ</hi> pāpuṇitabbattā<pb ed="V" n="2.0113"/>| <hi rend="bold">accāyikassa kiccassa uppādakālo viya</hi> navameneva khaṇena pattabbassa abhisamayakiccassa upādakālo| yathā rañño sattamena rathavinītena sākete antepuradvāre oruḷhassa na tāva kiccaṃ niṭṭhitaṃ nāma hoti, saṃvidhātabbasaṃvidhānaṃ ñātimittagaṇaparivutassa surasabhojanaparibhoge niṭṭhitaṃ nāma siyā, evametaṃ ñāṇadassanavisuddhiyā kilese khepetvā tesaṃyeva paṭippassaddhipahānasādhakariyaphalasamaṅgikāle abhisamayakiccaṃ niṭṭhitaṃ nāma hoti| tenāha <pb ed="M" n="2.0120"/> <hi rend="bold">‘‘yogino…pe.… kālo daṭṭhabbo’’</hi>ti| tattha <hi rend="bold">paropaṇṇāsa kusaladhammā nāma</hi> cittuppādapariyāpannā phassādayo paropaṇṇāsa anavajjadhammā| <hi rend="bold">nirodhasayane</hi>ti nibbānasayane|</p>

<p>‘‘visuddhiyo’’ti vā ‘‘kathāvatthūnī’’ti vā atthato ekaṃ, byañjanameva nānanti tesaṃ atthato anaññabhāvaṃ dassetuṃ <hi rend="bold">‘‘itī’’</hi>ti āraddhaṃ| <hi rend="bold">āyasmā puṇṇo dasa kathāvatthūni vissajjesī</hi>ti satta visuddhiyo nāma vissajjantopi dasa kathāvatthūni vissajjesi tesaṃ atthato anaññattā| eteneva dhammasenāpati sāriputtatthero satta visuddhiyo pucchanto dasa kathāvatthūni pucchīti ayampi attho vuttovāti veditabbo| nti pañhaṃ| <hi rend="bold">kiṃ jānitvā pucchī</hi>ti visuddhipariyāyena kathāvatthūni pucchāmīti kiṃ jānitvā pucchi| dasakathāvatthulābhinaṃ theraṃ visuddhiyo pucchanto pucchitaṭṭhāneyeva pucchanena kiṃ titthakusalo vā pana hutvā visayasmiṃ pucchi, udāhu pānīyatthikamatitthehi chinnataṭehi pātento viya atitthakusalo hutvā apucchitabbaṭṭhāne avisayasmiṃ pucchīti yojanā| iminā nayena vissajjanapakkhepi atthayojanā veditabbā| yadatthamassa vicāraṇā āraddhā, taṃ dassentena <hi rend="bold">‘‘titthakusalo hutvā’’</hi>tiādiṃ vatvā visuddhikathāvatthūnaṃ atthato anaññattepi ayaṃ viseso veditabboti dassetuṃ <hi rend="bold">‘‘yaṃ hī’’</hi>tiādi vuttaṃ| <hi rend="bold">tadaminā</hi>ti yaṃ ‘‘saṃkhittaṃ, vitthiṇṇa’’nti ca vuttaṃ, <hi rend="bold">taṃ</hi> iminā idāni vuccamānena nayena vidhinā veditabbaṃ|</p>

<p><hi rend="bold">ekā sīlavisuddhī</hi>ti visuddhīsu visuṃ ekā sīlavisuddhi| dasasu kathāvatthūsu <hi rend="bold">cattāri kathāvatthūni hutvā āgatā</hi> appicchatādīhi vinā sīlavisuddhiyā asambhavato| <hi rend="bold">appicchakathā</hi>tiādīsu kathāsīsena dasakathāvatthu gahitaṃ| kathetabbattā vā vatthu <hi rend="bold">kathāvatthū</hi>ti vuttaṃ| evañca upakārato, sabhāvato vā catunnaṃ kathāvatthūnaṃ sīlavisuddhisaṅgaho daṭṭhabbo| tiṇṇaṃ kathāvatthūnaṃ cittavisuddhisaṅgahepi eseva nayo| <hi rend="bold">pañca visuddhiyo</hi>ti nāmarūpaparicchedo diṭṭhivisuddhi, sappaccayanāmarūpadassanaṃ kaṅkhāvitaraṇavisuddhi, vipassanupakkilese pahāya uppannaṃ vipassanāñāṇaṃ <pb ed="V" n="2.0114"/> maggāmaggañāṇadassanavisuddhi, udayabbayañāṇādi navavidhañāṇaṃ paṭipadāñāṇadassanavisuddhi, ariyamaggañāṇaṃ ñāṇadassanavisuddhīti imā pañca visuddhiyo|</p>

<p rend="centre">sattarathavinītavaṇṇanā niṭṭhitā|</p>

<p n="260"> <hi rend="bold">sammoditu</hi>nti <pb ed="M" n="2.0121"/> anantaraṃ vuccamānena sammodituṃ| <hi rend="bold">aṭṭhānaparikappenā</hi>ti akāraṇassa vatthuno parikappanena tadā asambhavantaṃ atthaṃ parikappetvā vacanena| <hi rend="bold">abhiṇhadassanassā</hi>ti niccadassanassa, niyatadassanassāti attho|</p>

<p><hi rend="bold">ukkhipī</hi>ti guṇato kathitabhāvena ukkaṃseti| <hi rend="bold">therassā</hi>ti āyasmato puṇṇattherassa| <hi rend="bold">imasmiṃ ṭhāne</hi> imasmiṃ kāraṇe ekapadeneva sāvakavisaye anaññasādhāraṇaguṇāvikaraṇanimittaṃ| idāni tamevatthaṃ pākaṭataraṃ kātuṃ <hi rend="bold">‘‘amaccañhī’’</hi>tiādi vuttaṃ| <hi rend="bold">apacāyamāno</hi>ti pūjayanto|</p>

<p>‘‘anumassa anumassa pucchitā’’ti vuttattā vicāraṇavasenāha <hi rend="bold">‘‘kiṃ pana pañhassa pucchanaṃ bhāriyaṃ udāhu vissajjana’’</hi>nti| <hi rend="bold">sahetukaṃ katvā</hi>ti yuttāyuttaṃ katvā| <hi rend="bold">sakāraṇa</hi>nti tasseva vevacanaṃ| <hi rend="bold">pucchanampī</hi>ti evaṃ sahadhammena pucchitabbamatthaṃ sayaṃ sampādetvā pucchanampi bhāriyaṃ dukkaraṃ| <hi rend="bold">vissajjanampīti</hi> sahadhammena vissajjanampi dukkaraṃ| evañhi vissajjento viññūnaṃ cittaṃ ārādhetīti| <hi rend="bold">yathānusandhināva desanā niṭṭhitā</hi>ādito saparikkhāraṃ sīlaṃ, majjhe samādhiṃ, ante vasībhāvappattaṃ paññaṃ dassetvā desanāya niṭṭhāpitattāti|</p>

<p rend="centre">rathavinītasuttavaṇṇanāya līnatthappakāsanā samattā|</p>

</xml>