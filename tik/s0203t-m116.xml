<xml src="s0203t-m116.xml">

<p rend="subhead"><pgroup id="m116"/><readunit id="m116">6. isigilisuttavaṇṇanā</readunit></p>

<p rend="bodytext" n="133"><hi rend="paranum">133</hi><hi rend="dot">.</hi> samaññāyati <pb ed="V" n="2.0088"/> etāyāti <hi rend="bold">samaññā,</hi> nāmanti attho| ayamayaṃ nāmāti paññāpenti etāya, tathāpaññāpanamattanti vā <hi rend="bold">paññatti,</hi> nāmameva| tenāha <hi rend="bold">‘‘purimapadasseva vevacana’’</hi>nti| <hi rend="bold">sesesupī</hi>ti ‘‘paṇḍavassa pabbatassā’’tiādīsu tīsu vāresupi|</p>

<p rend="bodytext">samuṭṭhānaṃ tāva suttassa kathetvā atthasaṃvaṇṇanaṃ kātuṃ <hi rend="bold">‘‘tadā kirā’’</hi>tiādi vuttaṃ| <hi rend="bold">na pabbatehi attho</hi>ti na bhagavato pabbatehi kathitehi attho atthi| <hi rend="bold">isigilibhāvo</hi>ti isigilināmatā| <hi rend="bold">itī</hi>ti iminā kāraṇena, imaṃ aṭṭhuppattiṃ avekkhantoti attho|</p>

<p rend="bodytext"><hi rend="bold">cetiyagabbhe</hi>ti cetiyaghare cetiyassa abbhantare| <hi rend="bold">yamakamahādvāra</hi>nti yamakakavāṭayuttaṃ mahantaṃ dvāraṃ| <hi rend="bold">dvedhā katvā</hi>ti pabbatassa abbhantare maṇḍapasaṅkhepena leṇaṃ nimminitvā dvedhā katvā tadā te tattha vasiṃsu|</p>

<p rend="bodytext">vasitakālañca kathento tesaṃ mātuyā yāva tatiyabhavato paṭṭhāya samudāgamaṃ dassetuṃ, <hi rend="bold">‘‘atīte kirā’’</hi>tiādi vuttaṃ| <hi rend="bold">patthesī</hi>ti tassā kira khettakuṭiyā vīhayo bhajjantiyā tattha mahākarañjapupphappamāṇā mahantā manoharā pañcasatamattā lājā jāyiṃsu| sā tā gahetvā mahante paduminipatte ṭhapesi| tasmiñca samaye eko paccekabuddho tassā anuggahatthaṃ avidūre khettapāḷiyā gacchati| sā taṃ disvā <pb ed="M" n="2.0304"/> pasannamānasā supupphitaṃ mahantaṃ ekaṃ padumaṃ gahetvā tattha lāje pakkhipitvā paccekabuddhaṃ upasaṅkamitvā pañcapatiṭṭhitena vanditvā, ‘‘imassa, bhante, puññassa ānubhāvena ānubhāvasampanne pañcasataputte labheyya’’nti pañca puttasatāni patthesi| <hi rend="bold">tasmiṃyeva khaṇe</hi>ti yadā sā yathāvuttaṃ patthanaṃ paṭṭhapesi; tasmiṃyeva khaṇe pañcasatā migaluddakā sambhatasambhārā paripakkapaccekabodhiñāṇā tasseva paccekabuddhassa madhuramaṃsaṃ datvā, ‘‘etissā puttā bhaveyyāmā’’ti patthayiṃsu| atītāsu anekajātīsu tassā puttabhāvena āgatattā tathā tesaṃ ahosīti vadanti| <hi rend="bold">pāduddhāre</hi>ti pāduddhāre pāduddhāre| pāduddhārasīsena cettha nikkhipanaṃ āha|</p>

<p rend="bodytext"><hi rend="bold">gabbhamalaṃ nissāyā</hi>ti bahi nikkhantaṃ gabbhamalaṃ nissayaṃ katvā saṃsedajabhāvena nibbattā<pb ed="V" n="2.0089"/>| opapātikabhāvenāti keci| <hi rend="bold">khayavayaṃ paṭṭhapetvā</hi>ti vipassanaṃ ārabhitvā| <hi rend="bold">vipassanā</hi>ti aniccānupassanāpubbikā sappaccayanāmarūpadassanapubbikā ca, saṅkhāre sammasantassa aniccalakkhaṇe diṭṭhe, ‘‘yadaniccaṃ taṃ dukkhaṃ, yaṃ dukkhaṃ tadanattā’’ti sesalakkhaṇāni suviññeyyāneva honti| <hi rend="bold">paccekabodhiñāṇaṃ nibbattayiṃsū</hi>ti dve asaṅkhyeyyāni kappānaṃ satasahassañca paccekabodhipāramitāya parinipphannattā ñāṇassa paripākattā vuttanayena sayameva vipassanaṃ pavattetvā matthakaṃ pāpetvā paccekabodhiñāṇaṃ adhigacchiṃsu| sabbepi te taṃyeva gāthaṃ abhāsiṃsūti āha – <hi rend="bold">‘‘ayaṃ tesaṃ byākaraṇagāthā ahosī’’</hi>ti|</p>

<p rend="bodytext"><hi rend="bold">saroruha</hi>nti sarasi jātaṃ| <hi rend="bold">padumapalāsapattaja</hi>nti khuddakamahantehi kamaladalehi sahajātaṃ| khuddakamahantakamaladalasaṅkhātāni vā padumapalāsapattāni ettha santīti padumapalāsapattaṃ, padumagacchaṃ| tattha jātanti <hi rend="bold">padumapalāsapattajaṃ| supupphita</hi>nti suṭṭhu pupphitaṃ sammā vikasitaṃ| <hi rend="bold">bhamaragaṇānuciṇṇa</hi>nti bhamaragaṇehi anukulañceva anuparibbhamitañca| <hi rend="bold">aniccatāyupagata</hi>nti khaṇe khaṇe vaṇṇabhedādivasena aniccatāya upagataṃ| <hi rend="bold">viditvā</hi>ti vipassanāpaññāsahitāya maggapaññāya jānitvā| <hi rend="bold">eko care</hi>ti tasmā aññopi mādiso hotukāmo evaṃ paṭipajjitvā eko care khaggavisāṇakappoti|</p>

<p rend="bodytext" n="135"><hi rend="paranum">135</hi><hi rend="dot">.</hi> satisārasīlasārādisamannāgamanena <pb ed="M" n="2.0305"/> sattesu <hi rend="bold">sārabhūtā</hi>| sabbaso vaṭṭadukkhassa vigatattā <hi rend="bold">niddukkhā</hi>| samucchinnataṇhatāya <hi rend="bold">nittaṇhā| mānacchidoti</hi> thutivacanaṃ|</p>

<p rend="bodytext"><hi rend="bold">etesaṃ ekanāmakāyevā</hi>ti etesaṃ āgatānaṃ paccekabuddhānaṃ pāḷiyaṃ anāgatā aññe paccekabuddhā samānanāmakā eva| vuttamevatthaṃ pākaṭīkaraṇatthaṃ <hi rend="bold">‘‘imesu hī’’</hi>tiādi vuttaṃ| <hi rend="bold">visuṃ visuṃ avatvā</hi>ti paccekaṃ sarūpato avatvā| <hi rend="bold">aññe cā</hi>ti asādhāraṇattā āha| sesaṃ suviññeyyameva|</p>

<p rend="centre">isigilisuttavaṇṇanāya līnatthappakāsanā samattā|</p>

</xml>