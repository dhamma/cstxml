<xml src="s0202t-m80.xml">
<sutra id="m80"/>
<p rend="subhead">10. vekhanasasuttavaṇṇanā</p>

<p rend="bodytext" n="280"><hi rend="paranum">280</hi><hi rend="dot">.</hi> saha <pb ed="M" n="2.0133"/><pb ed="V" n="2.0132"/> vatthukāmena kilesakāmo garu garukātabbo etassāti <hi rend="bold">kāmagaru</hi>| tesveva kāmesu ninnapoṇapabbhārajjhāsayoti <hi rend="bold">kāmādhimutto</hi>| pabbajjāpaṭhamajjhānādikaṃ nekkhammaṃ garu garukātabbaṃ etassāti <hi rend="bold">nekkhammagaru</hi>| tattha ninnapoṇapabbhārajjhāsayo <hi rend="bold">nekkhammādhimutto</hi> svāyamattho yathā ekacce gahaṭṭhe labbhati, evaṃ ekacce anagārepīti āha <hi rend="bold">‘‘pabbajitopī’’</hi>tiādi| <hi rend="bold">ayaṃ pana</hi> vekhanaso paribbājako| so hi vekhanasatāpasapabbajjaṃ upagantvā vekhanasena iminā diṭṭhimādāya samādiyitvā ṭhitattā ‘‘vekhanaso’’ti vuccati| yathā loko sayaṃ ekādasahi aggīhi ādittopi samāno paccakkhato anubhaviyamānaṃ sālākikaṃ aggisantāpaṃ viya anādikālānugatasammākavacarasantāpaṃ ādittatāya na sallakkheti, sammāsambuddhena pana mahākaruṇāsamussāhitamānasena ‘‘sabbaṃ, bhikkhave, āditta’’nti <hi rend="bold">ādittapariyāye</hi> (saṃ. ni. 4.28; mahāva. 54) desiyamāne sallakkheti, evaṃ ayampi anādikālaparibhāvitaṃ attajjhāsaye avaṭṭhitaṃ kāmādhimuttaṃ sarasena anupadhārento satthārā – ‘‘pañca kho ime, kaccāna, kāmaguṇā’’tiādinā kāmaguṇesu kāmasukhe bhāsiyamāne ‘‘kāmādhimuttaṃ vata pabbajitassa citta’’nti upadhāressatīti āha – <hi rend="bold">‘‘imāya kathāya kathiyamānāya attano kāmādhimuttataṃ sallakkhessatī’’</hi>ti| <hi rend="bold">kāmaggasukha</hi>nti kāmetabbavatthūhi aggabhūtaṃ sukhaṃ| sabbe hi tebhūmakadhammā kāmanīyaṭṭhena kāmā, te paṭicca uppajjanasukhato nibbānasukhameva aggabhūtaṃ sukhaṃ| yathāha – ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyatī’’ti (itivu. 90; a. ni. 4.34) – ‘‘nibbānaṃ paramaṃ sukha’’nti (ma. ni. 2.215, 217; dha. pa. 203) ca| tena vuttaṃ <hi rend="bold">‘‘nibbānaṃ adhippeta’’</hi>nti|</p>

<p rend="bodytext" n="281"><hi rend="paranum">281</hi><hi rend="dot">.</hi> pubbenivāsañāṇalābhino pubbantaṃ ārabbha vuccamānakathā anucchavikā tadatthassa paccakkhabhāvato, tadabhāvato vekhanasassa ananucchavikāti āha <hi rend="bold">‘‘yasmā…pe.… natthī’’</hi>ti| <hi rend="bold">anāgatakathāya…pe.… natthī</hi>ti etthāpi eseva nayo| <hi rend="bold">ārakkhatthāyā</hi>ti devatāhi mantapadehi saha ṭhitā <pb ed="M" n="2.0134"/> tattha ārakkhatthāya| <hi rend="bold">avijjāyā</hi>ti idaṃ lakkhaṇavacanaṃ, taṃmūlakattā vā sabbakilesadhammānaṃ avijjāva gahitā| <hi rend="bold">jānanaṃ</hi> pahīnakilesapaccavekkhaṇañāṇena| sesaṃ suviññeyyameva|</p>

<p rend="centre">vekhanasasuttavaṇṇanāya līnatthappakāsanā samattā|</p>

<p rend="centre">niṭṭhitā ca paribbājakavaggavaṇṇanā|</p>
<vaggaend/>

</xml>