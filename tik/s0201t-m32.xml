<xml src="s0201t-m32.xml">

<p rend="subhead"><pgroup id="m32"/><readunit id="m32">2. mahāgosiṅgasuttavaṇṇanā</readunit></p>

<p rend="bodytext" n="332"><hi rend="paranum">332</hi><hi rend="dot">.</hi> <hi rend="bold">kocidevā</hi>ti <pb ed="V" n="2.0174"/> gosiṅgasālavanasāmantato niviṭṭhesu yo koci gāmo gocaragāmo bhavissati, tasmā anibaddhabhāvato gocaragāmo na gahito, vasanaṭṭhānameva paridīpitaṃ, tato eva araññanidānakaṃ nāmetaṃ| <hi rend="bold">sabbatthā</hi>ti devaloke manussaloke ca| <hi rend="bold">thirakārakehī</hi>ti sāsane thirabhāvakārakehi| <hi rend="bold">savanante jātattā</hi>ti catusaccagabbhassa dhammassavanassa pariyosāne ariyāya jātiyā jātattā| yathā paṭivedhabāhusaccaṃ ijjhati, tathā dhammassa savanato sāvakā<pb ed="M" n="2.0186"/>| <hi rend="bold">sūriyo viya</hi> bhāsuraguṇaraṃsitāya mohandhakāravidhamanato| <hi rend="bold">cando viya</hi> ramaṇīyamanoharasītalaguṇatāya kilesapariḷāhavūpasamato| <hi rend="bold">sāgaro viya</hi> gambhīrathiravipulānekaguṇatāya ṭhitadhammasabhāvato| guṇamahantatāya therassa abhiññātatā, guṇamahantatā ca suttesu āgatanayeneva ñātabbāti taṃ vitthārato dassetuṃ <hi rend="bold">‘‘na kevala’’</hi>ntiādi vuttaṃ| <hi rend="bold">sīhanādasutta</hi>nti majjhimanikāye āgataṃ mahāsīhanādasuttaṃ (ma. ni. 1.146)| <hi rend="bold">therapañhasutta</hi>nti suttanipāte aṭṭhakavagge āgataṃ <hi rend="bold">sāriputtasuttaṃ</hi> (su. ni. 961-981)| <hi rend="bold">therasīhanādasutta</hi>nti imassa ca therassa janapadacārikāya satthu sammukhā <hi rend="bold">sīhanādasuttaṃ</hi>| <hi rend="bold">abhinikkhamana</hi>nti therasseva mahatā ñātiparivaṭṭena mahatā ca bhogaparivaṭṭena saha gharāvāsapariccāgo abhinikkhamanaṃ| esa nayo ito paresupi| <hi rend="bold">yadida</hi>nti nipāto, yo ayanti attho|</p>

<p rend="bodytext"><hi rend="bold">mahāpaññe bhikkhū gahetvā</hi>ti āyasmato kira sāriputtattherassa parivārabhikkhūpi mahāpaññā eva ahesuṃ| dhātuso hi sattā saṃsandanti| <hi rend="bold">sayaṃ iddhimā</hi>tiādīsupi eseva nayo| ayaṃ panattho <hi rend="bold">dhātusaṃyuttena</hi> (saṃ. ni. 2.99) dīpetabbo – gijjhakūṭapabbate gilānaseyyāya nisinno bhagavā ārakkhatthāya parivāretvā vasantesu sāriputtamoggallānādīsu ekamekaṃ attano parisāya saddhiṃ caṅkamantaṃ voloketvā bhikkhū āmantesi – ‘‘passatha no tumhe, bhikkhave, sāriputtaṃ sambahulehi bhikkhūhi saddhiṃ caṅkamantanti| evaṃ, bhante| sabbe kho ete, bhikkhave, bhikkhū mahāpaññā’’ti sabbaṃ vitthāretabbaṃ|</p>

<p rend="bodytext"><hi rend="bold">vanante</hi>ti upavanante| <hi rend="bold">meghavaṇṇāyā</hi>ti nīlābhāya| samuddakucchito uggacchantassa viya upaṭṭhānaṃ sandhāya vuttaṃ| cakkavāḷapabbatamatthakasamīpe ābhāpharaṇavasena pavattiyā <hi rend="bold">‘‘pācīnacakkavāḷapabbatamatthake’’</hi>ti vuttaṃ, na cakkavāḷapabbatamatthake candamaṇḍalassa vicaraṇato| tathā <pb ed="V" n="2.0175"/> sati lokantarikanirayesupi candimasūriyānaṃ ābhā phareyya| ubbedhavasena hi cakkavāḷapabbatassa vemajjhato candimasūriyā vicaranti| sālakusumapabhānaṃ atirattatāya vuttaṃ <hi rend="bold">‘‘lākhārasena siñcamānaṃ viyā’’</hi>ti| <hi rend="bold">upagāyamānā viyā</hi>ti payirupāsanavasena upecca gāyamānā viya<pb ed="M" n="2.0187"/>| <hi rend="bold">kāya nu kho ajja ratiyā</hi>ti ajja jhānasamāpattiratiyā eva nu kho, udāhu dhammasākacchāratiyā dhammadesanāratiyāti cintesi|</p>

<p rend="bodytext"><hi rend="bold">dve candamaṇḍalāni viya</hi> paramasobhaggappattāya kantiyā| <hi rend="bold">dve sūriyamaṇḍalāni viya</hi> ativiya suvisuddhasamujjalāya guṇavibhūtiyā| <hi rend="bold">dve chaddantanāgarājāno viya</hi> mahānubhāvatāya| <hi rend="bold">dve sīhā viya</hi> tejussadatāya| <hi rend="bold">dve byagghā viya</hi> anolīnavuttitāya| <hi rend="bold">sabbapāliphullamevāti</hi> sabbameva samantato vikasitaṃ|</p>

<p rend="bodytext" n="333"><hi rend="paranum">333</hi><hi rend="dot">.</hi> kathā upacarati pavattati etthāti kathāupacāro, savanūpacāro padeso, taṃ <hi rend="bold">kathāupacāraṃ</hi>| ramaṇīyameva <hi rend="bold">rāmaṇeyyakaṃ</hi>| <hi rend="bold">ujjaṅgale</hi>ti lūkhapadese kaṭhinapadese| dosehi itā apagatāti <hi rend="bold">dosinā</hi> ta-kārassa na-kāraṃ katvā| <hi rend="bold">dibbā maññe gandhā</hi>ti devaloke gandhā viya| divi bhavāti <hi rend="bold">dibbā</hi>| <hi rend="bold">dve therā</hi>ti sāriputtattherānandattherā| ānandatthero tāva mamāyatu akhīṇāsavabhāvato, sāriputtatthero kathanti? na idaṃ mamāyanaṃ gehassitapemavasena, atha kho guṇabhattivasenāti nāyaṃ doso|</p>

<p rend="bodytext">anumatiyā pucchā <hi rend="bold">anumatipucchā,</hi> anumatiggahaṇatthaṃ pucchanaṃ| tattha yasmā adhammikampi vuddhassa anumatiṃ itaro paṭikkhipituṃ na labhati, tena sā anujānitabbāva hoti, tasmā saṅghakhuddakato paṭṭhāya anumati pucchitabbā| tenāha <hi rend="bold">‘‘anumatipucchā nāmesā’’</hi>tiādi| <hi rend="bold">khuddakato paṭṭhāyā</hi>ti kaṇiṭṭhato paṭṭhāya| paṭibhāti upaṭṭhātīti paṭibhānaṃ, yathādhippeto attho, <hi rend="bold">taṃ paṭibhānaṃ| sikhāppattā vepullappattā na bhavissati</hi> padesañāṇe ṭhitehi bhāsitattā| <hi rend="bold">sikhāppattā vepullappattā bhavissati</hi> sabbaññutaññāṇena saṃsanditattā| vuttamevatthaṃ upamāya vibhāvetuṃ <hi rend="bold">‘‘yathā hī’’</hi>tiādi vuttaṃ| tattha paccatthikā aṭṭiyanti dukkhāyanti etenāti <hi rend="bold">aṭṭo,</hi> vinicchitabbavohāro| <hi rend="bold">gāmabhojaka</hi>nti yasmiṃ gāme so uppanno, taṃ gāmabhojakaṃ| <hi rend="bold">janapadabhojaka</hi>nti yasmiṃ janapade so uppanno, taṃ janapadabhojakaṃ| <hi rend="bold">mahāvinicchayamacca</hi>nti yasmiṃ rajje so janapado, tassa rājadhāniyaṃ mahāvinicchayamaccaṃ| <hi rend="bold">senāpati</hi>nti yassa rañño so amacco, tassa senāpatiṃ| tathā <hi rend="bold">uparāja</hi>nti<pb ed="M" n="2.0188"/>| idaṃ panettha pakaticārittavasena vuttaṃ upameyyatthānurūpatoti daṭṭhabbaṃ| <hi rend="bold">aparāparaṃ na sañcarati</hi> vinicchayanārahena vinicchitabhāvato|</p>

<p rend="bodytext">pakaṭṭhānaṃ <pb ed="V" n="2.0176"/> (a. ni. ṭī. 2.4.22) ukkaṭṭhānaṃ sīlādiatthānaṃ bodhanato, sabhāvaniruttivasena buddhādīhi bhāsitattā ca pakaṭṭhānaṃ vacanappabandhānaṃ āḷīti <hi rend="bold">pāḷi,</hi> pariyattidhammo| purimassa atthassa pacchimena atthena anusandhānaṃ <hi rend="bold">anusandhi</hi>| atthamukhena pana pāḷipadesānampi anusandhi hotiyeva, so ca pubbāparānusandhi-pucchānusandhi-ajjhāsayānusandhi-yathānusandhivasena catubbidho| taṃtaṃdesanānaṃ pana pubbāparasaṃsandanaṃ <hi rend="bold">pubbāparaṃ</hi>| pāḷivasena anusandhivasena pubbāparavasenāti paccekaṃ yojetabbaṃ| <hi rend="bold">uggahita</hi>nti byañjanaso atthaso ca uddhaṃ uddhaṃ gahitaṃ, pariyāpuṇanavasena ceva paripucchāvasena ca hadayena gahitanti attho| vaṭṭadukkhanissaraṇatthikehi sotabbato sutaṃ, pariyattidhammo, taṃ dhāretīti <hi rend="bold">sutadharo</hi>| yo hi sutadharo, sutaṃ tasmiṃ patiṭṭhitaṃ hoti suppatiṭṭhitaṃ, tasmā vuttaṃ <hi rend="bold">‘‘sutassa ādhārabhūto’’</hi>ti| tenāha <hi rend="bold">‘‘yassa hī’’</hi>tiādi| ekapadaṃ ekakkharampi avinaṭṭhaṃ hutvā sannicīyatīti sannicayo, sutaṃ sannicayo etasminti <hi rend="bold">sutasannicayo| ajjhosāyā</hi>ti anupavisitvā| <hi rend="bold">tiṭṭhatī</hi>ti na mussati|</p>

<p rend="bodytext"><hi rend="bold">ṭhitā paguṇā</hi>ti paguṇā vācuggatā| <hi rend="bold">niccalita</hi>nti aparivattitaṃ| <hi rend="bold">saṃsanditvā</hi>ti aññehi saṃsanditvā| <hi rend="bold">samanuggāhitvā</hi>ti paripucchāvasena atthaṃ ogāhetvā| pabandhassa vibandhābhāvato <hi rend="bold">gaṅgāsotasadisaṃ,</hi> ‘‘bhavaṅgasotasadisa’’nti vā pāṭho, akittimaṃ sukhappavattīti attho| suttekadesassa suttassa ca vacasā paricayo idha nādhippeto, vaggādivasena pana adhippetoti āha <hi rend="bold">‘‘suttadasaka…pe.… sajjhāyitā’’</hi>ti, ‘‘dasa suttāni gatāni, dasa vaggāgatā’’tiādinā sallakkhetvā vācāya sajjhāyitāti attho| manasā anu anu pekkhitā bhāgaso nijjhāyitā cintitā <hi rend="bold">manasānupekkhitā| rūpagataṃ viya paññāyatī</hi>ti rūpagataṃ viya cakkhussa vibhūtaṃ hutvā paññāyati| <hi rend="bold">suppaṭividdhā</hi>ti nijjaṭaṃ niggumbaṃ katvā suṭṭhu yāthāvato paṭividdhā|</p>

<p rend="bodytext">pajjati attho ñāyati etenāti <hi rend="bold">padaṃ,</hi> tadeva atthaṃ byañjetīti <hi rend="bold">byañjana</hi>nti āha <hi rend="bold">‘‘padameva atthassa byañjanato padabyañjana’’</hi>nti| akkharapāripūriyā padabyañjanassa <pb ed="M" n="2.0189"/> parimaṇḍalatā, sā pana pāripūrī evaṃ veditabbāti āha <hi rend="bold">‘‘dasavidhabyañjanabuddhiyo aparihāpetvā’’</hi>ti| <hi rend="bold">aññaṃ upārambhakara</hi>nti yathānikkhittasuttato aññaṃ tassa ananulomakaṃ suttaṃ āharati| <hi rend="bold">tadatthaṃ otāretī</hi>ti tassa āhaṭasuttasseva atthaṃ vicāreti| <hi rend="bold">tassa kathā aparimaṇḍalā nāma hoti</hi> atthassa aparipuṇṇabhāvato| yathānikkhittassa suttassa atthasaṃvaṇṇanāvaseneva suttantarampi ānento <hi rend="bold">bahi ekapadampi na gacchati nāma| amakkhento</hi>ti avināsento| taṃ taṃ atthaṃ suṭṭhu vavatthitaṃ katvā dassento <hi rend="bold">tulikāya paricchindanto viya</hi>| gambhīrataramatthaṃ <pb ed="V" n="2.0177"/> gamento <hi rend="bold">gambhīramātikāya udakaṃ pesento viya|</hi> uttānamātikāya hi mariyādaṃ ottharitvā udakaṃ aññathā gaccheyya| ekaṃyeva padaṃ anekehi pariyāyehi punappunaṃ saṃvaṇṇento padaṃ <hi rend="bold">koṭṭento sindhavājānīyo viya</hi>| so hi vaggitāya gatiyā pade padaṃ koṭṭento gacchati| kathāmaggena <hi rend="bold">tassa kathā parimaṇḍalā nāma hoti</hi> dhammato atthato anusandhito pubbāparato ācariyuggahatoti sabbaso paripuṇṇabhāvato|</p>

<p rend="bodytext"><hi rend="bold">anuppabandhehī</hi>ti vissaṭṭhehi āsajjamānehi| nātisīghaṃ nātisaṇikaṃ nirantaraṃ ekarasañca katvā parisāya ajjhāsayānurūpaṃ dhammaṃ kathento vissaṭṭhāya kathāya katheti nāma, na aññathāti dassento <hi rend="bold">‘‘yo bhikkhū’’</hi>tiādimāha| <hi rend="bold">araṇiṃ manthento viya, uṇhakhādanīyaṃ khādanto viyā</hi>ti sīghaṃ sīghaṃ kathanassa udāharaṇaṃ, <hi rend="bold">gahitaṃ gahitamevā</hi>tiādi laṅghetvā kathanassa| purāṇapaṇṇantaresu hi paripātiyamānagodhā kadāci dissati, evamekaccassa atthavaṇṇanā katthaci na dissati| <hi rend="bold">ohāyā</hi>ti ṭhapetvā| <hi rend="bold">yopī</hi>tiādinā ekarūpena kathāya akathanaṃ dasseti| <hi rend="bold">petaggi</hi> nijjhāmataṇhikapetassa mukhato niccharaṇakaggi| <hi rend="bold">vitthāyatī</hi>ti appaṭitānatamāpajjati| kenaci rogena dukkhaṃ patto viya <hi rend="bold">nitthunanto| kandanto viyā</hi>ti ukkuṭṭhiṃ karonto viya| <hi rend="bold">appabandhā nāma hoti</hi> sukhena appavattabhāvato| <hi rend="bold">ācariyehi dinnanaye ṭhito</hi>ti ācariyuggahaṃ amuñcanto, yathā ca ācariyā taṃ taṃ suttaṃ saṃvaṇṇesuṃ, teneva nayena saṃvaṇṇentoti attho| <hi rend="bold">acchinnadhāraṃ katvā</hi>ti ‘‘nātisīghaṃ nātisaṇika’’ntiādinā heṭṭhā vuttanayena avicchinnaṃ kathāpabandhaṃ katvā| <hi rend="bold">anusayasamugghātāyā</hi>ti iminā tassā kathāya arahattapariyosānataṃ dasseti<pb ed="M" n="2.0190"/>| <hi rend="bold">evarūpenā</hi>ti nayidaṃ ekavacanaṃ tattakavasena gahetabbaṃ, atha kho lakkhaṇe pavattanti dassento <hi rend="bold">‘‘tathārūpeneva bhikkhusatena bhikkhusahassena vā’’</hi>ti vuttaṃ| <hi rend="bold">pallaṅkenā</hi>ti pallaṅkapadesena, pallaṅkāsanantenāti attho| <hi rend="bold">iminā nayenā</hi>ti vārantarasādhāraṇaṃ atthaṃ atidisati, asādhāraṇaṃ pana vakkhatevāti|</p>

<p rend="bodytext" n="334"><hi rend="paranum">334</hi><hi rend="dot">.</hi> āramati etenāti <hi rend="bold">ārāmo</hi>|</p>

<p rend="bodytext" n="335"><hi rend="paranum">335</hi><hi rend="dot">.</hi> <hi rend="bold">dhuvasevana</hi>nti niyatasevitaṃ| <hi rend="bold">pāsādapariveṇe</hi>ti pāsādaṅgaṇe| <hi rend="bold">nābhiyā patiṭṭhitāna</hi>nti nābhiyā bhūmiyaṃ patiṭṭhitānaṃ| <hi rend="bold">arantarānī</hi>ti aravivarāni taṃtaṃarānaṃ vemajjhaṭṭhānāni|</p>

<p rend="bodytext" n="336"><hi rend="paranum">336</hi><hi rend="dot">.</hi> <hi rend="bold">samādinnaraññadhutaṅgo āraññiko,</hi> na araññavāsamattena|</p>

<p rend="bodytext" n="337"><hi rend="paranum">337</hi><hi rend="dot">.</hi> <hi rend="bold">na</hi> <pb ed="V" n="2.0178"/> <hi rend="bold">osādentī</hi>ti na avasādenti, na avasādanāpekkhā aññamaññaṃ pañhaṃ pucchantīti attho| <hi rend="bold">pavattinī</hi>ti paguṇā|</p>

<p rend="bodytext" n="338"><hi rend="paranum">338</hi><hi rend="dot">.</hi> <hi rend="bold">lokuttarā vihārasamāpatti</hi> nāma therassa arahattaphalasamāpattiyo, pariyāyato pana nirodhasamāpattipi veditabbā|</p>

<p rend="bodytext" n="339"><hi rend="paranum">339</hi><hi rend="dot">.</hi> <hi rend="bold">sādhukāro ānandattherassa dinno</hi>| tenāha bhagavā ‘‘yathā taṃ ānandova sammā byākaramāno byākareyyā’’tiādi| <hi rend="bold">sammā</hi>ti suṭṭhu, yathāajjhāsayanti adhippāyo| yena hi yaṃ yathācittaṃ kathitaṃ, taṃ sammā kathitaṃ nāma hoti| sampattavasena hi yathākārī tathāvādī sobhati| tenāha <hi rend="bold">‘‘attano anucchavikamevā’’</hi>tiādi| bahussuto bhikkhu tattha tattha sutte sīlādīnaṃ āgataṭṭhāne tesaṃ suviditattā yathānusiṭṭhaṃ paṭipajjamāno tāni paripūretīti āha <hi rend="bold">‘‘sīlassa āgataṭṭhāne’’</hi>tiādi| maggādipasavanāya <hi rend="bold">vipassanāgabbhaṃ gaṇhāpetvā</hi> paripākaṃ gametvāti attho|</p>

<p rend="bodytext" n="340"><hi rend="paranum">340</hi><hi rend="dot">.</hi> ‘‘eseva nayo’’ti atidesavasena saṅkhepato vuttamatthaṃ vivaranto <hi rend="bold">‘‘āyasmā hi revato’’</hi>tiādimāha|</p>

<p rend="bodytext" n="342"><hi rend="paranum">342</hi><hi rend="dot">.</hi> <hi rend="bold">aparepi</hi> <pb ed="M" n="2.0191"/> <hi rend="bold">nānappakāre kilese</hi>ti aparepi nānappakāre dosamohādikilese| <hi rend="bold">dhunitvā</hi>ti vidhametvā|</p>

<p rend="bodytext" n="343"><hi rend="paranum">343</hi><hi rend="dot">.</hi> āyasmā mahāmoggallāno evaṃ byākāsīti sambandho| sakalampi cakkhuviññāṇavīthigataṃ cittaṃ cakkhuviññāṇanti aggahetvā cakkhusannissitameva pana viññāṇaṃ cakkhuviññāṇaṃ, tadanantaraṃ sampaṭicchanaṃ, tadanantaraṃ santīraṇantiādinā saṇhaṃ sukhumaṃ atiittarakhaṇavantaṃ <hi rend="bold">cittantaraṃ</hi> cittanānattaṃ| khandhādīnañca nānattasaṅkhātaṃ <hi rend="bold">khandhantarādi</hi>| pathavīkasiṇe paṭhamajjhānaṃ samāpajjitvā tatheva tatiyaṃ jhānantiādinā ārammaṇaṃ anukkamitvā jhānasseva ekantarikabhāvena ukkamanaṃ <hi rend="bold">jhānokkantikaṃ</hi> nāma| pathavīkasiṇe paṭhamaṃ jhānaṃ samāpajjitvā puna tadeva tejokasiṇetiādinā jhānaṃ anukkamitvā ārammaṇasseva ekantarikabhāvena ukkamanaṃ <hi rend="bold">ārammaṇokkantikaṃ</hi> nāma| ‘‘paṭhamajjhānaṃ pañcaṅgika’’ntiādinā yāva nevasaññānāsaññāyatanaṃ duvaṅgikanti jhānaṅgamattasseva vavatthāpanaṃ <hi rend="bold">aṅgavavatthānaṃ</hi>| ‘‘idaṃ pathavīkasiṇaṃ…pe.… idaṃ odātakasiṇa’’nti ārammaṇamattasseva vavatthāpanaṃ <hi rend="bold">ārammaṇavavatthānaṃ</hi>| pathavīkasiṇe paṭhamaṃ jhānaṃ samāpajjitvā tattheva itaresampi samāpajjanaṃ <pb ed="V" n="2.0179"/> <hi rend="bold">aṅgasaṅkanti</hi>| pathavīkasiṇe paṭhamaṃ jhānaṃ samāpajjitvā tadeva āpokasiṇeti evaṃ sabbakasiṇesu ekasseva jhānassa samāpajjanaṃ <hi rend="bold">ārammaṇasaṅkanti| ekatovaḍḍhanaṃ ubhatovaḍḍhana</hi>nti idaṃ khandhādidesanāyaṃ labbhati| abhidhammabhājanīye hi vedanākkhandhaṃ bhājento bhagavā tike gahetvā dukesu pakkhipi, duke gahetvā tikesu pakkhipi, idaṃ <hi rend="bold">ekatovaḍḍhanaṃ</hi>| tike ca duke ca ubhatovaḍḍhananīhārena kathesi, idaṃ <hi rend="bold">ubhatovaḍḍhanaṃ</hi>| evaṃ sesakhandhesu dhātāyatanādīsu ca yathārahaṃ <hi rend="bold">vibhaṅgappakaraṇe</hi> (vibha. 32-33; 155-156, 183-184) abhidhammabhājanīye āgatanayena veditabbaṃ| tenāha <hi rend="bold">‘‘ābhidhammikadhammakathikasseva pākaṭa’’</hi>nti| khandhādīsu sabhāvadhammesu tīsu lakkhaṇesu paññattiyaṃ samayantaresu ca kosallābhāvato <hi rend="bold">ayaṃ sakavādo ayaṃ paravādoti na jānāti</hi>| tato eva <hi rend="bold">sakavādaṃ…pe.… dhammantaraṃ visaṃvādeti</hi>| khandhādīsu pana kusalatāya <hi rend="bold">ābhidhammiko sakavādaṃ…pe.… na visaṃvādeti</hi>|</p>

<p rend="bodytext" n="344"><hi rend="paranum">344</hi><hi rend="dot">.</hi> <hi rend="bold">cittaṃ</hi> <pb ed="M" n="2.0192"/> <hi rend="bold">attano vase vattetuṃ sakkoti</hi> paṭisaṅkhānabhāvanābalehi pariggaṇhanasamatthattā| idāni tamatthaṃ byatirekato anvayato ca vibhāvetuṃ <hi rend="bold">‘‘duppañño hī’’</hi>tiādimāha| tattha <hi rend="bold">sabbānassā</hi>ti sabbāni assa| <hi rend="bold">visevitavipphanditānī</hi>ti kilesavisūkāyikāni ceva duccaritavipphanditāni ca| <hi rend="bold">bhañjitvā</hi>ti madditvā| <hi rend="bold">bahī</hi>ti kammaṭṭhānato bahi puthuttārammaṇe|</p>

<p rend="bodytext" n="345"><hi rend="paranum">345</hi><hi rend="dot">.</hi> <hi rend="bold">pariyāyenā</hi>ti ettha <hi rend="bold">pariyāya</hi>-saddo ‘‘atthi khvesa, brāhmaṇa, pariyāyo’’tiādīsu (a. ni. 8.11; pārā. 3-9) viya kāraṇatthoti āha <hi rend="bold">‘‘sobhanakāraṇaṃ atthī’’</hi>ti| yadi bhagavā – ‘‘idha, sāriputta, bhikkhu pacchābhattaṃ piṇḍapātapaṭikkanto’’tiādinā attano mahābodhipallaṅkaṃ sandhāyāha, evaṃ sante sammāsambuddheheva saṅghārāmo sobhetabbo, na aññehīti āpannanti āha <hi rend="bold">‘‘apica pacchimaṃ janata’’</hi>ntiādi| nibbānatthāya paṭipattisāraṃ etassāti paṭipattisāro, taṃ <hi rend="bold">paṭipattisāraṃ| nippariyāyenevā</hi>ti kenaci pariyāyena lesena vinā mukhyena nayeneva| yo ‘‘arahattaṃ appatvā na vuṭṭhahissāmī’’ti daḷhasamādānaṃ katvā nisinno taṃ adhigantvāva uṭṭhahati| evarūpena idaṃ gosiṅgasālavanaṃ sobhati, sāsane sabbārambhānaṃ tadatthattāti attho| āsavakkhayāvahaṃ paṭipattiṃ ārabhitvā āsavakkhayeneva desanāya pariyosāpitattā <hi rend="bold">yathānusandhināva desanaṃ niṭṭhapesī</hi>ti|</p>

<p rend="centre">mahāgosiṅgasuttavaṇṇanāya līnatthappakāsanā samattā|</p>

</xml>