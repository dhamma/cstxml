<xml src="s0201t-m26.xml">
<sutra id="m26"/>
<p rend="subhead">6. pāsarāsisuttavaṇṇanā</p>

<p rend="bodytext" n="272"><hi rend="paranum">272</hi><hi rend="dot">.</hi> <hi rend="bold">sādhumaya</hi>nti <pb ed="V" n="2.0118"/> ettha <hi rend="bold">sādhu</hi>-saddo āyācanattho, na ‘‘sādhāvuso’’tiādīsu (saṃ. ni. 1.246; su. ni. 182) viya abhinandanādiatthoti āha <hi rend="bold">‘‘āyācantā’’</hi>ti| tenāha pāḷiyaṃ ‘‘labheyyāmā’’tiādi vuttaṃ| <hi rend="bold">na sakkonti,</hi> kasmā? <hi rend="bold">buddhā hi garū honti,</hi> paramagarū uttamaṃ gāravaṭṭhānaṃ, na yathā tathā upasaṅkamanīyā| tenāha <hi rend="bold">‘‘ekacāriko sīho’’</hi>tiādi|</p>

<p rend="bodytext"><hi rend="bold">‘‘pākaṭakiriyāyā’’</hi>ti saṅkhepena vuttaṃ vivarituṃ <hi rend="bold">‘‘yaṃ hī’’</hi>tiādi vuttaṃ| bhagavā sabbakālaṃ kimevamakāsīti? na sabbakālamevamakāsi| yadā pana akāsi, taṃ dassetuṃ <hi rend="bold">‘‘bhagavā paṭhamabodhiya’’</hi>ntiādi vuttaṃ| <hi rend="bold">manussattabhāve</hi>ti iminā purisattabhāvaṃ ulliṅgeti| <hi rend="bold">dhanapariccāgo kato nāma natthi</hi> bhagavato dharamānakāleti adhippāyo|</p>

<p rend="bodytext"><hi rend="bold">mālākacavara</hi>nti <pb ed="M" n="2.0125"/> milātamālākacavaraṃ| <hi rend="bold">rajojallaṃ na upalimpati</hi> acchatarachavibhāvato| vuttañhetaṃ ‘‘sukhumattā chaviyā kāye rajojallaṃ na limpatī’’ti| yadi evaṃ kasmā bhagavā nahāyatīti āha <hi rend="bold">‘‘utuggahaṇattha’’</hi>nti|</p>

<p rend="bodytext"><hi rend="bold">vihāro</hi>ti jetavanavihāro| <hi rend="bold">vīsatiusabhaṃ</hi> gāvutassa catuttho bhāgoti vadanti| <hi rend="bold">kadācī</hi>ti kasmiñci buddhuppāde| <hi rend="bold">acalamevā</hi>ti aparivattameva anaññabhāvato, mañcānaṃ pana appamahantatāhi pādānaṃ patiṭṭhitaṭṭhānassa hānivaḍḍhiyo hontiyeva|</p>

<p rend="bodytext"><hi rend="bold">yantanāḷikāhi</hi> paripuṇṇasuvaṇṇarasadhārāhi| <hi rend="bold">nhānavatta</hi>nti ‘‘pabbajitena nāma evaṃ nhāyitabba’’nti nahānacārittaṃ dassetvā| yasmā bhagavato sarīraṃ sudhantacāmīkarasamānavaṇṇaṃ suparisodhitapavāḷarucirakaracaraṇāvaraṃ suvisuddhanīlaratanāvaḷisadisakesatanuruhaṃ, tasmā tahaṃ tahaṃ vinissatajātihiṅgulakarasūpasobhitaṃ upari mahaggharatanāvaḷisañchāditaṃ jaṅgamamiva kanakagirisikharaṃ virocittha| tasmiñca samaye dasabalassa sarīrato nikkhamitvā chabbaṇṇarasmiyo samantato asītihatthappamāṇe padese ādhāvantī vidhāvantī ratanāvaḷiratanadāma-ratanacuṇṇa-vippakiṇṇaṃ viya, pasāritaratanacittakañcanapaṭṭamiva, āsiñcamānalākhārasadhārā-citamiva<pb ed="V" n="2.0119"/>, ukkāsatanipātasamākulamiva, nirantaraṃ vippakiṇṇa-kaṇikāra-kiṅkiṇika-pupphamiva, vāyuvegasamuddhata-cinapiṭṭhacuṇṇa-rañjitamiva, indadhanu-vijjulatā-vitānasanthatamiva, gaganatalaṃ taṃ ṭhānaṃ pavanañca sammā pharanti| tena vuttaṃ <hi rend="bold">‘‘vaṇṇabhūmi nāmesā’’</hi>tiādi| <hi rend="bold">attha</hi>nti upameyyatthaṃ| <hi rend="bold">upamāyo</hi>ti ‘‘īdiso ca hotī’’ti yathārahaṃ tadanucchavikā upamā| <hi rend="bold">kāraṇānī</hi>ti upamupameyyasambandhavibhāvanāni kāraṇāni| <hi rend="bold">pūretvā</hi>ti vaṇṇanaṃ paripuṇṇaṃ katvā| <hi rend="bold">thāmo veditabbo</hi> ‘‘atitthe pakkhando’’ti avattabbattā|</p>

<p rend="bodytext" n="273"><hi rend="paranum">273</hi><hi rend="dot">.</hi> <hi rend="bold">kaṇṇikā</hi>ti sarīragatabindukatāni maṇḍalāni| <hi rend="bold">parikkhārabhaṇḍa</hi>nti uttarāsaṅgaṃ saṅghāṭiñca sandhāya vadati| kiṃ panāyaṃ nayo buddhānampi sarīre hotīti? na hoti, vattadassanatthaṃ panetaṃ katanti dassetuṃ <hi rend="bold">‘‘buddhānaṃ panā’’</hi>tiādi vuttaṃ| gamanavasena kāyassābhinīharaṇaṃ <hi rend="bold">gamanābhihāro</hi>| yathādhippāyāvattanaṃ <hi rend="bold">adhippāyakopanaṃ</hi>|</p>

<p rend="bodytext"><hi rend="bold">aññatarāya pāramiyā</hi>ti nekkhammapāramiyā| vīriyapāramiyāti apare| <hi rend="bold">mahābhinikkhamanassā</hi>ti mahantassa carimabhave abhinikkhamanassa| tañhi mahantaṃ <pb ed="M" n="2.0126"/> bhogakkhandhaṃ mahantañca ñātiparivaṭṭaṃ mahantañca cakkavattisiriṃ pajahitvā sadevakassa lokassa samārakassa ca acinteyyāparimeyyabhedassa mahato atthāya hitāya sukhāya pavattattā mahanīyatāya ca mahantaṃ abhinikkhamananti vuccati|</p>

<p rend="bodytext"><hi rend="bold">purimo</hi>ti ‘‘katamāya nu kathāya sannisinnā bhavathā’’ti evaṃ vuttattho| <hi rend="bold">kā ca pana vo</hi>ti ettha <hi rend="bold">ca</hi>-saddo byatireke| tena yathāpucchitāya kathāya vakkhamānaṃ vippakatabhāvaṃ joteti| <hi rend="bold">pana</hi>-saddo vacanālaṅkāre| yāya hi kathāya te bhikkhū sannisinnā, sā eva antarākathābhūtā vippakatā visesena puna pucchīyati| <hi rend="bold">aññā</hi>ti antarā-saddassa atthamāha| aññattho hi ayaṃ antarā-saddo ‘‘bhūmantaraṃ (dha. sa. aṭṭha. nidānakathā) samayantara’’ntiādīsu viya, <hi rend="bold">antarā</hi>ti vā vemajjheti attho| <hi rend="bold">dasakathāvatthunissitā</hi>ti ‘‘kiṃ sīlaṃ nāma, kathañca pūretabbaṃ, kāni cassa saṃkilesavodānānī’’tiādinā appicchādinissitā sīlādinissitā ca kathā| <hi rend="bold">ariyo</hi>ti niddoso| atha vā atthakāmehi araṇīyoti <hi rend="bold">ariyo,</hi> ariyānaṃ ayanti vā <hi rend="bold">ariyo</hi>ti| bhāvanāmanasikāravasena <hi rend="bold">tuṇhī</hi> bhavanti, na ekaccabāhirakapabbajitā viya mūgabbatasamādānena| <hi rend="bold">dutiyajjhānampi ariyo tuṇhībhāvo</hi> vacīsaṅkhārapahānato| <hi rend="bold">mūlakammaṭṭhāna</hi>nti pārihāriya kammaṭṭhānampi| <hi rend="bold">jhāna</hi>nti dutiyajjhānaṃ|</p>

<p rend="bodytext" n="274"><hi rend="paranum">274</hi><hi rend="dot">.</hi> ‘‘sannipatitānaṃ <pb ed="V" n="2.0120"/> vo, bhikkhave, dvaya’’nti (ma. ni. 1.273; udā. 12, 28, 29) aṭṭhuppattivasena desanā pavattāti tassā uparidesanāya sambandhaṃ dassetuṃ <hi rend="bold">‘‘dvemā, bhikkhave, pariyesanāti ko anusandhī’’</hi>ti anusandhiṃ pucchati| <hi rend="bold">ayaṃ tumhākaṃ pariyesanā</hi>ti yā mahābhinikkhamanapaṭibaddhā dhammī kathā, sā tumhākaṃ dhammapariyesanā dhammavicāraṇā ariyapariyesanā nāma| <hi rend="bold">apāyamagga</hi>nti anatthāvahaṃ maggaṃ| <hi rend="bold">uddesānukkamaṃ bhinditvā</hi>ti uddesānupubbiṃ laṅghitvā| <hi rend="bold">dhamma</hi>-saddo ‘‘amosadhammaṃ nibbāna’’ntiādīsu viya pakatipariyāyo| <hi rend="bold">jāyanasabhāvo</hi>ti jāyanapakatikoti attho| sesapadesupi eseva nayo|</p>

<p rend="bodytext"><hi rend="bold">sabbatthā</hi>ti yathā ‘‘puttabhariya’’nti dvandasamāsavasena ekattaṃ, esa nayo sabbattha ‘‘dāsidāsa’’ntiādīsu sabbapadesu| parato vikāraṃ anāpajjitvā <pb ed="M" n="2.0127"/> sabbadā jātarūpameva hotīti <hi rend="bold">jātarūpaṃ,</hi> suvaṇṇaṃ| dhavalasabhāvatāya rañjīyatīti <hi rend="bold">rajataṃ,</hi> rūpiyaṃ| idha pana suvaṇṇaṃ ṭhapetvā yaṃ kiñci upabhogaparibhogārahaṃ rajataṃteva gahitaṃ| upadhīyati ettha dukkhanti <hi rend="bold">upadhayo| cutīsaṅkhātaṃ maraṇa</hi>nti ekabhavapariyāpannaṃ khandhanirodhasaṅkhātaṃ maraṇamāha| khaṇikanirodho pana khaṇe khaṇe| tenāha <hi rend="bold">‘‘sattānaṃ viyā’’</hi>ti| <hi rend="bold">saṃkilissatī</hi>ti dūsavisena viya attānaṃ dūsissati| tenāha bhagavā – ‘‘pañcime, bhikkhave, jātarūpassa upakkilesā ayo loha’’ntiādi (a. ni. 5.23)| <hi rend="bold">malaṃ gahetvā</hi>ti yehi sahayogato malinaṃ hoti, tesaṃ malinabhāvapaccayānaṃ vasena malaṃ gahetvā| jīraṇato jarādhammavāre jātarūpaṃ gahitanti yojanā| ye pana jātidhammavārepi jātarūpaṃ na paṭhanti, tesaṃ itaresaṃ viya jīraṇadhammavāre sarūpato anāgatampi upadhiggahaṇena gahitamevāti daṭṭhabbaṃ| pariggahe ṭhitānaṃ pana vasena vuccamāne apākaṭānampi jātijarāmaraṇānaṃ vasena yojanā labbhateva| jātarūpasīsena cettha sabbassapi anindriyabaddhassa gahaṇaṃ daṭṭhabbaṃ, puttabhariyādiggahaṇena viya mittāmaccādiggahaṇaṃ|</p>

<p rend="bodytext" n="275"><hi rend="paranum">275</hi><hi rend="dot">.</hi> ariyehi pariyesanā, ariyānaṃ pariyesanāti vā <hi rend="bold">ariyapariyesanā</hi>ti samāsadvayaṃ dasseti <hi rend="bold">‘‘ayaṃ, bhikkhave’’</hi>tiādinā|</p>

<p rend="bodytext" n="276"><hi rend="paranum">276</hi><hi rend="dot">.</hi> <hi rend="bold">mūlato paṭṭhāyā</hi>ti yaṃ mahābhinikkhamanassa mūlabhāvesuādīnavadassanaṃ, tato paṭṭhāya| yasmā te bhikkhū tattha mahābhinikkhamanakathāya sannisinnā, sā ca nesaṃ antarākathā vippakatā, tasmā bhagavā tesaṃ mūlato paṭṭhāya mahābhinikkhamanakathaṃ kathetuṃ ārabhi| <hi rend="bold">ahampi pubbe</hi>ti visesavacanaṃ aparipakkañāṇena sayaṃ carimabhave tīsu pāsādesu tividhanāṭakaparivārassa dibbasampattisadisāya mahāsampattiyā anubhavanaṃ, abhinikkhamitvā padhānapadahanavasena <pb ed="V" n="2.0121"/> attakilamathānuyogañca sandhāyāha| <hi rend="bold">anariyapariyesanaṃ pariyesi</hi>nti etthāpi eseva nayo| <hi rend="bold">pañcavaggiyāpī</hi>ti yathāsakaṃ gihibhogaṃ anuyuttā taṃ pahāya pabbajitvā attakilamathānuyoge ṭhitā satthu dhammacakkapavattanadesanāya (saṃ. ni. 5.1081; mahāva. 13; paṭi. ma. 2.30) tampi pahāya ariyapariyesanaṃ pariyesiṃsūti|</p>

<p rend="bodytext" n="277"><hi rend="paranum">277</hi><hi rend="dot">.</hi> kāmaṃ <pb ed="M" n="2.0128"/> <hi rend="bold">dahara</hi>-saddo ‘‘daharaṃ kumāraṃ mandaṃ uttānaseyyaka’’nti (ma. ni. 1.496) ettha bāladārake āgato, ‘‘bhadrena yobbanena samannāgato’’ti pana vakkhamānattā yuvāvatthā idha dahara-saddena vuttāti āha <hi rend="bold">‘‘taruṇova samāno’’</hi>ti| <hi rend="bold">paṭhamavayena</hi> ekūnatiṃsavayattā| jātiyā hi yāva tettiṃsavayā paṭhamavayo| <hi rend="bold">anādaratthe sāmivacanaṃ</hi> yathā ‘‘devadattassa rudantassa pabbajī’’ti| kāmaṃ assumuccanaṃ rodanaṃ, taṃ <hi rend="bold">assumukhāna</hi>nti iminā pakāsitaṃ, taṃ pana vatvā <hi rend="bold">‘‘rudantāna’’</hi>nti vacanaṃ balavasokasamuṭṭhānaṃ ārodanavatthuṃ pakāsetīti āha <hi rend="bold">‘‘kanditvā rodamānāna’’</hi>nti| <hi rend="bold">kiṃ kusalanti gavesamāno</hi>ti kinti sabbaso avajjarahitaṃ ekanta niyyānikaṃ pariyesamāno| <hi rend="bold">varapada</hi>nti vaṭṭadukkhanissaraṇatthikehi ekantena varaṇīyaṭṭhena varaṃ, pajjitabbaṭṭhena padaṃ| tuṅgasarīratāya dīgho, piṅgalacakkhutāya piṅgaloti <hi rend="bold">dīghapiṅgalo| dhammo</hi>ti vinayo, samayoti attho| <hi rend="bold">sutvāva uggaṇhi</hi>nti tena vuccamānassa savanamatteneva uggaṇhiṃ vācuggataṃ akāsiṃ|</p>

<p rend="bodytext"><hi rend="bold">paṭilapanamattakenā</hi>ti puna lapanamattakena| jānātīti ñāṇo, ñāṇoti vādo ñāṇavādo, taṃ <hi rend="bold">ñāṇavādaṃ</hi>| ‘‘vadāmī’’ti āgatattā <hi rend="bold">aṭṭhakathāyaṃ ‘‘jānāmī’’</hi>ti uttamapurisavasena attho vutto| <hi rend="bold">aññepi bahū</hi>ti aññepi bahū mama tathābhāvaṃ jānantā ‘‘ayaṃ imaṃ dhammaṃ jānātī’’ti, ‘‘akampanīyatāya thiro’’ti vā evaṃ vadanti| <hi rend="bold">lābhīti aññāsī</hi>ti dhammassa uddisanena mahāpaññatāya ‘‘ayaṃ attanā gatamaggaṃ pavedeti, na anussutiko’’ti aññāsi| <hi rend="bold">assā</hi>ti bodhisattassa| <hi rend="bold">etadahosī</hi>ti etaṃ ‘‘na kho āḷāro kālāmo’’tiādi manasi ahosi, cintesīti attho|</p>

<p rend="bodytext">heṭṭhimasamāpattīhi vinā uparimasamāpattīnaṃ sampādanassa asambhavato <hi rend="bold">‘‘satta samāpattiyo maṃ jānāpesī’’</hi>ti āha| <hi rend="bold">payogaṃ kareyya</hi>nti bhāvanaṃ anuyuñjeyyanti attho| <hi rend="bold">evamāhā</hi>ti evaṃ ‘‘ahaṃ, āvuso’’tiādimāha, sattannaṃ samāpattīnaṃ adhigamaṃ paccaññāsīti attho|</p>

<p rend="bodytext"><hi rend="bold">anusūyako</hi>ti anissukī| tena mahāpurise pasādaṃ pavedesi| bodhisattassa tā samāpattiyo <pb ed="V" n="2.0122"/> nibbattetvā ṭhitassa purimajātiparicayena ñāṇassa ca mahantatāya tāsaṃ gati ca abhisamparāyo ca upaṭṭhāsi<pb ed="M" n="2.0129"/>| tena ‘‘vaṭṭapariyāpannā evetā’’ti nicchayo udapādi| tenāha <hi rend="bold">‘‘nāyaṃ dhammo nibbidāyā’’</hi>tiādi| ekaccānaṃ virāgabhāvanāsamatikkamāvahopi neva tesampi accantāya samatikkamāvaho, sayañca vaṭṭapariyāpannoyeva, tasmā neva vaṭṭe nibbindanatthāya, yadaggena na nibbidāya, tadaggena na virajjanatthāya, rāgādīnaṃ pāpadhammānaṃ na nirujjhanatthāya, na upasamatthāya, tasmā taṃ abhiññeyyadhammaṃ na abhijānanatthāya…pe.… saṃvattatīti yojanā|</p>

<p rend="bodytext"><hi rend="bold">yāvadeva ākiñcaññāyatanupapattiyā</hi>ti sattasu samāpattīsu ukkaṭṭhaṃ gahetvā vadati| uṭṭhāya samuṭṭhāya acutidhammaṃ pariyesituṃ yuttattā tañca anatikkantajātidhammamevāti mahāsatto pajahatīti āha <hi rend="bold">‘‘yañca ṭhānaṃ pāpetī’’</hi>tiādi| <hi rend="bold">tato paṭṭhāyā</hi>ti yadā samāpattidhammassa gatiñca abhisamparāyañca abbhaññāsi, tato paṭṭhāya| <hi rend="bold">makkhikāvasenā</hi>ti bhojanassa makkhikāmissatāvasena| <hi rend="bold">manaṃ na uppādeti</hi> bhuñjitunti adhippāyo| <hi rend="bold">mahantena ussāhenā</hi>ti idaṃ katipāhaṃ tattha bhāvanānuyogamattaṃ sandhāya vuttaṃ, na aññesaṃ viya kasiṇaparikammādikaraṇaṃ| na hi antimabhavikabodhisattānaṃ samāpattinibbattane bhāriyaṃ nāma| <hi rend="bold">analaṅkaritvā</hi>ti anu anu alaṃkatvā punappunaṃ ‘‘iminā na kiñci payojana’’nti katvā|</p>

<p rend="bodytext" n="278"><hi rend="paranum">278</hi><hi rend="dot">.</hi> <hi rend="bold">vācāya uggahitamattovā</hi>ti ettha pubbe vuttanayānusārena attho veditabbo|</p>

<p rend="bodytext" n="279"><hi rend="paranum">279</hi><hi rend="dot">.</hi> mahāvelā viya <hi rend="bold">mahāvelā,</hi> vipulavālikapuñjatāya mahanto velātaṭo viyāti attho| tenāha <hi rend="bold">‘‘mahāvālikarāsīti attho’’</hi>ti| uru maru sikatā vālukā vaṇṇu vālikāti ime saddā samānatthā, byañjanameva nānaṃ|</p>

<p rend="bodytext">senā nigacchi nivisi etthāti <hi rend="bold">senānigamo,</hi> senāya niviṭṭhaṭṭhānaṃ| <hi rend="bold">senānigāmo</hi>ti pana ayaṃ samaññā aparakālikā| gocaragāmanidassanañcetaṃ| <hi rend="bold">uparisuttasmi</hi>nti mahāsaccakasutte| <hi rend="bold">idha pana bodhipallaṅko adhippeto</hi> ariyapariyesanāya vuccamānattā|</p>

<p rend="bodytext" n="280"><hi rend="paranum">280</hi><hi rend="dot">.</hi> ‘‘ñāṇadassana’’nti <pb ed="M" n="2.0130"/> ca ekajjhaṃ gahitapadadvayavisayavisesassa anāmaṭṭhattā ‘‘me’’ti ca gahitattā anavasesañeyyāvabodhanasamatthameva ñāṇavisesaṃ bodheti, na ñāṇamattaṃ, na dassanamattanti āha <hi rend="bold">‘‘sabbadhammadassanasamatthañca me sabbaññutaññāṇaṃ udapādī’’</hi>ti| <hi rend="bold">akuppatāyā</hi>ti vimokkhantatāya sabbaso paṭipakkhadhammehi asaṅkhobhanīyatāya| tenāha <hi rend="bold">‘‘rāgādīhi</hi> <pb ed="V" n="2.0123"/> <hi rend="bold">na kuppatī’’</hi>ti| ārammaṇasantatāyapi tadārammaṇānaṃ atthi viseso yathā taṃ ‘‘āneñjavihāre’’ti āha <hi rend="bold">‘‘akuppārammaṇatāya cā’’</hi>ti| <hi rend="bold">paccavekkhaṇañāṇampī</hi>ti na kevalaṃ sabbaññutaññāṇameva, atha kho yathādhigate paṭivedhasaddhamme ekūnavīsatividhapaccavekkhaṇañāṇampi|</p>

<p rend="bodytext" n="281"><hi rend="paranum">281</hi><hi rend="dot">.</hi> <hi rend="bold">paṭividdhoti</hi> (dī. ni. ṭī. 2.64; saṃ. ni. ṭī. 1.1.172; sārattha. ṭī. mahāvagga 3.7) sayambhuñāṇena ‘‘idaṃ dukkha’’ntiādinā paṭimukhaṃ nibbijjhanavasena patto, yathābhūtaṃ avabuddhoti attho| <hi rend="bold">gambhīro</hi>ti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṃ ñāṇena alabbhaneyyapatiṭṭho| tenāha <hi rend="bold">‘‘uttānabhāvapaṭikkhepavacanameta’’</hi>nti| yo alabbhaneyyapatiṭṭho, so ogāhitumasakkuṇeyyatāya sarūpato ca passituṃ na sakkāti āha <hi rend="bold">‘‘gambhīrattāva duddaso’’</hi>ti| <hi rend="bold">dukkhena daṭṭhabbo</hi>ti kicchena kenacideva daṭṭhabbo| yaṃ pana daṭṭhumeva na sakkā, tassa ogāhetvā anu anu bujjhane kathā eva natthīti āha <hi rend="bold">‘‘duddasattāva duranubodho’’</hi>ti| <hi rend="bold">dukkhena avabujjhitabbo</hi> avabodhassa dukkarabhāvato| imasmiṃ ṭhāne – ‘‘taṃ kiṃ maññatha, bhikkhave, katamaṃ nu kho dukkarataraṃ vā durabhisambhavataraṃ vā’’ti <hi rend="bold">suttapadaṃ</hi> (saṃ. ni. 5.1115) vattabbaṃ| santārammaṇatāya vā <hi rend="bold">santo|</hi> nibbutasabbapariḷāhatāya<hi rend="bold"> nibbuto</hi>| padhānabhāvaṃ nītoti vā <hi rend="bold">paṇīto</hi>| atittikaraṭṭhena <hi rend="bold">atappako</hi> sādurasabhojanaṃ viya| ettha ca nirodhasaccaṃ santaṃ ārammaṇanti <hi rend="bold">santārammaṇaṃ,</hi> maggasaccaṃ santaṃ santārammaṇañcāti <hi rend="bold">santārammaṇaṃ</hi>| anupasantasabhāvānaṃ kilesānaṃ saṅkhārānañca abhāvato nibbutasabbapariḷāhatāya santapaṇītabhāveneva ca asecanakatāya atappakatā daṭṭhabbā| tenāha <hi rend="bold">‘‘idaṃ dvayaṃ lokuttarameva sandhāya vutta’’</hi>nti| uttamañāṇavisayattā <hi rend="bold">na takkena avacaritabbo,</hi> tato eva nipuṇañāṇagocaratāya ca <hi rend="bold">saṇho</hi>| sukhumasabhāvattā ca <hi rend="bold">nipuṇo,</hi> bālānaṃ avisayattā <pb ed="M" n="2.0131"/> paṇḍitehi eva veditabboti <hi rend="bold">paṇḍitavedanīyo</hi>| ālīyanti abhiramitabbaṭṭhena sevīyantīti <hi rend="bold">ālayā,</hi> pañca kāmaguṇā| ālayanti allīyantī abhiramaṇavasena sevantīti <hi rend="bold">ālayā,</hi> taṇhāvicaritāni| <hi rend="bold">ramantī</hi>ti ratiṃ vindanti kīḷanti laḷanti| <hi rend="bold">ālayaratā</hi>ti ālayaniratā|</p>

<p rend="bodytext"><hi rend="bold">ṭhānaṃ sandhāyā</hi>ti ṭhāna-saddaṃ sandhāya| atthato pana <hi rend="bold">ṭhāna</hi>nti ca paṭiccasamuppādo eva adhippeto| tiṭṭhati phalaṃ tadāyattavuttitāyāti <hi rend="bold">ṭhānaṃ,</hi> saṅkhārādīnaṃ paccayabhūtā avijjādayo| imesaṃ saṅkhārādīnaṃ paccayāti idappaccayā, avijjādayova| idappaccayā eva <hi rend="bold">idappaccayatā</hi> yathā ‘‘devo eva devatā’’ti, idappaccayānaṃ vā avijjādīnaṃ attano phalaṃ pati paccayabhāvo <pb ed="V" n="2.0124"/> uppādanasamatthatā <hi rend="bold">idappaccayatā</hi>| tena samatthapaccayalakkhaṇo paṭiccasamuppādo dassito hoti| paṭicca samuppajjati phalaṃ etasmāti <hi rend="bold">paṭiccasamuppādo</hi>| padadvayenapi dhammānaṃ paccayaṭṭho eva vibhāvito| tenāha <hi rend="bold">‘‘saṅkhārādipaccayānaṃ etaṃ adhivacana’’</hi>nti| ayamettha saṅkhepo, vitthāro pana <hi rend="bold">visuddhimaggasaṃvaṇṇanāyaṃ</hi> (visuddhi. mahāṭī. 2.572-573) vuttanayena veditabbo|</p>

<p rend="bodytext"><hi rend="bold">sabbasaṅkhārasamathotiādi sabba</hi>nti sabbasaṅkhārasamathādisaddābhidheyyaṃ sabbaṃ atthato <hi rend="bold">nibbānameva</hi>| idāni tassa nibbānabhāvaṃ dassetuṃ <hi rend="bold">‘‘yasmā hī’’</hi>tiādi vuttaṃ| nti nibbānaṃ| <hi rend="bold">āgammā</hi>ti paṭicca ariyamaggassa ārammaṇapaccayabhāvahetu| <hi rend="bold">sammantī</hi>ti appaṭisandhikūpasamavasena sammanti| tathā santā savisesaṃ upasantā nāma hontīti āha <hi rend="bold">‘‘vūpasammantī’’</hi>ti| etena ‘‘sabbe saṅkhārā sammanti etthāti <hi rend="bold">sabbasaṅkhārasamatho,</hi> nibbāna’’nti dasseti| sabbasaṅkhatavisaṃyutte ca nibbāne sabbasaṅkhāravūpasamapariyāyo heṭṭhā vuttanayeneva veditabbo| sesapadesupi eseva nayo| <hi rend="bold">paṭinissaṭṭhā</hi>ti samucchedavasena pariccattā honti| <hi rend="bold">sabbā taṇhā</hi>ti aṭṭhasatappabhedā sabbāpi taṇhā| <hi rend="bold">sabbe kilesarāgā</hi>ti kāmarāgarūparāgādibhedā sabbepi kilesabhūtā rāgā, sabbepi vā kilesā idha ‘‘kilesarāgā’’ti veditabbā, na lobhavisesā eva cittassa vipariṇatabhāvāpādanato<pb ed="M" n="2.0132"/>| yathāha ‘‘rattampi cittaṃ vipariṇataṃ, duṭṭhampi cittaṃ vipariṇataṃ, mūḷhampi cittaṃ vipariṇata’’nti (pārā. 271)| <hi rend="bold">virajjantī</hi>ti palujjanti|</p>

<p rend="bodytext">ciranisajjācirabhāsanehi piṭṭhiāgilāyanatālugalasosādivasena <hi rend="bold">kāyakilamatho</hi> ceva <hi rend="bold">kāyavihesā</hi> ca veditabbā| sā ca kho desanāya atthaṃ ajānantānaṃ vasena vuttā, jānantānaṃ pana desanāya kāyaparissamopi satthu aparissamova| tenāha bhagavā – ‘‘na ca maṃ dhammādhikaraṇaṃ vihesesī’’ti (udā. 10)| tenevāha <hi rend="bold">‘‘yā ajānantānaṃ desanā nāma, so mama kilamatho assā’’</hi>ti| <hi rend="bold">ubhaya</hi>nti cittakilamatho ceva cittavihesā cāti ubhayampetaṃ <hi rend="bold">buddhānaṃ natthi</hi> bodhimūleyeva samucchinnattā|</p>

<p rend="bodytext"><hi rend="bold">anubrūhanaṃ</hi> sampiṇḍanaṃ| <hi rend="bold">so</hi>ti ‘‘apissū’’ti nipāto| <hi rend="bold">ma</hi>nti paṭi-saddayogena sāmiatthe upayogavacananti āha <hi rend="bold">‘‘mamā’’</hi>ti| vuddhippattā vā acchariyā <hi rend="bold">anacchariyā</hi>| vuddhiatthopi hi a-kāro hoti yathā ‘‘asekkhā dhammā’’ti (dha. sa. 11.tikamātikā)| kappānaṃ satasahassaṃ cattāri ca asaṅkhyeyyāni sadevakassa lokassa dhammasaṃvibhāgakaraṇatthameva pāramiyo pūretvā <pb ed="V" n="2.0125"/> idāni adhigatadhammarajjassa tattha appossukkatāpattidīpanatā, gāthātthassa acchariyatā, tassa vuddhippatti cāti veditabbaṃ| atthadvārena hi gāthānaṃ anacchariyatā| <hi rend="bold">gocarā ahesu</hi>nti upaṭṭhahesuṃ| upaṭṭhānañca vitakketabbatāti āha <hi rend="bold">‘‘parivitakkayitabbataṃ pāpuṇiṃsū’’</hi>ti|</p>

<p rend="bodytext">yadi sukhāpaṭipadāva, kathaṃ kicchatāti āha <hi rend="bold">‘‘pāramīpūraṇakāle panā’’</hi>tiādi| <hi rend="bold">evamādīni</hi> duppariccajāni <hi rend="bold">dentassa| ha</hi>-iti vā ‘‘byatta’’nti etasmiṃ atthe nipāto| ekaṃsattheti keci| ha byattaṃ, ekaṃsena vā alaṃ nippayojanaṃ evaṃ kicchena adhigatassa dhammassa desitanti yojanā| <hi rend="bold">hala</hi>nti vā ‘‘ala’’nti iminā samānatthaṃ padaṃ ‘‘halanti vadāmī’’tiādīsu (dī. ni. ṭī. 2.65; saṃ. ni. ṭī. 1.1.172) viya| <hi rend="bold">rāgadosapariphuṭṭhehī</hi>ti phuṭṭhavisena viya sappena rāgena dosena ca samphuṭṭhehi abhibhūtehi| <hi rend="bold">rāgadosānugatehī</hi>ti rāgena ca dosena ca anubandhehi|</p>

<p rend="bodytext">kāmarāgarattā <pb ed="M" n="2.0133"/> bhavarāgarattā ca nīvaraṇehi nivutatāya, diṭṭhirāgarattā viparītābhinivesena| <hi rend="bold">na dakkhantī</hi>ti yāthāvato dhammaṃ na paṭivijjhissanti| <hi rend="bold">evaṃ gāhāpetu</hi>nti ‘‘anicca’’ntiādinā sabhāvena yāthāvato dhammaṃ jānāpetuṃ| rāgadosaparetatāpi nesaṃ sammūḷhabhāvenevāti āha <hi rend="bold">‘‘tamokhandhena āvuṭā’’</hi>ti|</p>

<p rend="bodytext" n="282"><hi rend="paranum">282</hi><hi rend="dot">.</hi> dhammadesanāya appossukkatāpattiyā kāraṇaṃ vibhāvetuṃ <hi rend="bold">‘‘kasmā panā’’</hi>tiādinā sayameva codanaṃ samuṭṭhāpeti| tattha <hi rend="bold">aññātavesenā</hi>ti imassa bhagavato sāvakabhāvūpagamanena aññātarūpena| tāpasavesenāti keci| so pana arahattādhigameneva vigaccheyya| tividhaṃ kāraṇaṃ appossukkatāpattiyā paṭipakkhassa balavabhāvo, dhammassa gambhīratā, tattha ca sātisayaṃ gāravanti, ta dassetuṃ <hi rend="bold">‘‘tassa hī’’</hi>tiādi āraddhaṃ| (tattha <hi rend="bold">paṭipakkhā</hi> nāma rāgādayo kilesā sammāpaṭipattiyā antarāyakarattā| tesaṃ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalapurisaṃ adhibhavitvā ajjhottharitvā anayabyasanaṃ āpādentā anekasatayojanāyāmavitthāraṃ sunicitaṃ ghanasannivesaṃ kaṇṭakaduggampi adhisenti| dūrappabhedaducchejjatāhi dubbisodhiyataṃ pana dassetuṃ <hi rend="bold">‘‘athassā’’</hi>tiādi vuttaṃ| tattha ca anto amaṭṭhatāya <hi rend="bold">kañjiyapuṇṇā lābu</hi>| cirapārivāsikatāya <hi rend="bold">takkabharitā cāṭi</hi>| snehatintadubbalabhāvena <hi rend="bold">vasāpītapilotikā</hi>| telamissitatāya <hi rend="bold">añjanamakkhitahattho</hi> dubbisodhanīyā vuttā, hīnūpamā cetā rūpapabandhabhāvato acirakālikattā ca malīnatāya, kilesasaṃkileso eva pana dubbisodhanīyataro anādikālikattā <pb ed="V" n="2.0126"/> anusayitattā ca| tenāha <hi rend="bold">‘‘atisaṃkiliṭṭhā’’</hi>ti| yathā ca dubbisodhanīyataratāya, evaṃ gambhīraduddasaduranubodhānampi vuttupamā hīnūpamāva)|</p>

<p rend="bodytext">paṭipakkhavigamanena gambhīropi dhammo supākaṭo bhaveyya| paṭipakkhavigamanaṃ pana sammāpaṭipattipaṭibaddhaṃ, sā saddhammassavanādhīnā| taṃ satthari dhamme ca pasādāyattaṃ, so garuṭṭhāniyānaṃ ajjhesanahetukoti panāḷikāya sattānaṃ dhammasampaṭipattiyā brahmayācanānimittanti taṃ dassento <hi rend="bold">‘‘apicā’’</hi>tiādimāha|</p>

<p rend="bodytext">upakkilesabhūtaṃ <pb ed="M" n="2.0134"/> appaṃ rāgādirajaṃ etassāti apparajaṃ, apparajaṃ akkhi paññācakkhu yesaṃ te taṃsabhāvāti katvā <hi rend="bold">apparajakkhajātikā</hi>ti ayamattho vibhāvito <hi rend="bold">‘‘paññāmaye’’</hi>tiādinā| appaṃ rāgādirajaṃ yesaṃ taṃsabhāvā <hi rend="bold">apparajakkhajātikā</hi>ti evampi saddattho sambhavati| dānādidasapuññakiriyavatthūni saraṇagamanaparahitapariṇāmanehi saddhiṃ (dvādasa hontīti) <hi rend="bold">‘‘dvādasapuññakiriyavasenā’’</hi>ti vuttaṃ|</p>

<p rend="bodytext">rāgādimalena <hi rend="bold">samalehi</hi> pūraṇādīhi <hi rend="bold">chahi satthārehi</hi> satthupaṭiññehi kabbaracanāvasena cintākaviādibhāve ṭhatvā takkapariyāhataṃ vīmaṃsānucaritaṃ sayaṃpaṭibhānaṃ <hi rend="bold">cintito</hi>| te kira buddhakolāhalānussavena sañjātakutūhalaṃ lokaṃ vañcetvā kohaññe ṭhatvā sabbaññutaṃ paṭijānantā yaṃ kiñci adhammaṃyeva dhammoti dīpesuṃ| tenāha <hi rend="bold">‘‘te hi puretaraṃ uppajjitvā’’</hi>tiādi| <hi rend="bold">apāpureta</hi>nti etaṃ kassapassa bhagavato sāsanantaradhānato pabhuti pihitaṃ nibbānanagarassa mahādvāraṃ ariyamaggaṃ saddhammadesanāhatthena apāpura vivara|</p>

<p rend="bodytext">selapabbato ucco hoti thiro ca, na paṃsupabbato missakapabbato cāti āha <hi rend="bold">‘‘sele yathā pabbatamuddhanī’’</hi>ti| <hi rend="bold">dhammamayaṃ pāsāda</hi>nti lokuttaradhammamāha| so hi sabbaso pasādāvaho, sabbadhamme atikkamma abbhuggataṭṭhena pāsādasadiso ca| paññāpariyāyo vā idha <hi rend="bold">dhamma</hi>-saddo| sā hi abbhuggataṭṭhena ‘‘pāsādo’’ti <hi rend="bold">abhidhamme</hi> (dha. sa. aṭṭha. 16) niddiṭṭhā| tathā cāha –</p>

<p rend="gatha1">‘‘paññāpāsādamāruyha, asoko sokiniṃ pajaṃ|</p>

<p rend="gathalast">pabbataṭṭhova bhūmaṭṭhe, dhīro bāle avekkhatī’’ti|| (dha. pa. 28)|</p>

<p rend="bodytext"><hi rend="bold">uṭṭhehī</hi>ti <pb ed="V" n="2.0127"/> vā dhammadesanāya appossukkatāsaṅkhātasaṅkocāpattito kilāsubhāvato uṭṭhaha|</p>

<p rend="bodytext" n="283"><hi rend="paranum">283</hi><hi rend="dot">.</hi> garuṭṭhāniyaṃ payirupāsitvā garutaraṃ payojanaṃ uddissa abhipatthanā ajjhesanā, sāpi atthato yācanāva hotīti āha <hi rend="bold">‘‘ajjhesananti yācana’’</hi>nti| padesavisayaṃ ñāṇadassanaṃ ahutvā buddhānaṃyeva <pb ed="M" n="2.0135"/> āveṇikabhāvato idaṃ ñāṇadvayaṃ ‘‘buddhacakkhū’’ti vuccatīti āha <hi rend="bold">‘‘imesañhi dvinnaṃ ñāṇānaṃ buddhacakkhūti nāma’’</hi>nti| <hi rend="bold">tiṇṇaṃ maggañāṇāna</hi>nti heṭṭhimānaṃ tiṇṇaṃ maggañāṇānaṃ <hi rend="bold">‘‘dhammacakkhū’’</hi>ti nāmaṃ catusaccadhammadassanamattabhāvato| yato tāni ñāṇāni vijjūpamabhāvena vuttāni, aggamaggañāṇaṃ pana ñāṇakiccassa sikhāppattiyā na dassanamattaṃ hotīti ‘‘dhammacakkhū’’ti na vuccati, tato taṃ vajirūpamabhāvena vuttaṃ| <hi rend="bold">vuttanayenā</hi>ti ‘‘apparajakkhā’’ti ettha vuttanayena| yasmā mandakilesā <hi rend="bold">‘‘apparajakkhā’’</hi>ti vuttā, tasmā bahalakilesā <hi rend="bold">‘‘mahārajakkhā’’</hi>ti veditabbā| paṭipakkhavidhamanasamatthatāya <hi rend="bold">tikkhāni</hi> sūrāni visadāni, vuttavipariyāyena <hi rend="bold">mudūni| saddhādayo ākārā</hi>ti saddahanādippakāre vadati| <hi rend="bold">sundarā</hi>ti kalyāṇā| <hi rend="bold">sammohavinodaniyaṃ</hi> (vibha. aṭṭha. 814) pana ‘‘yesaṃ āsayādayo koṭṭhāsā sundarā, te svākārā, viparītā dvākārā’’ti vuttaṃ, taṃ imāya atthavaṇṇanāya aññadatthu saṃsandati sametīti daṭṭhabbaṃ| <hi rend="bold">kāraṇaṃ</hi> nāma paccayākāro, saccāni vā|</p>

<p rend="bodytext"><hi rend="bold">ayaṃ panettha pāḷī</hi>ti ettha apparajakkhādipadānaṃ atthavibhāvane ayaṃ tassatthassa vibhāvanī pāḷi| saddhādīnaṃ vimuttiparipācakadhammānaṃ balavabhāvo tappaṭipakkhānaṃ pāpadhammānaṃ dubbalabhāveneva hoti, tesañca balavabhāvo saddhādīnaṃ dubbalabhāvenāti vimuttiparipācakadhammānaṃ atthitānatthitāvasena apparajakkhamahārajakkhatādayo pāḷiyaṃ vibhajitvā dassitā| khandhādayo eva lujjanapalujjanaṭṭhena <hi rend="bold">loko</hi>| sampattibhavabhūto loko <hi rend="bold">sampattibhavaloko,</hi> sugatisaṅkhāto upapattibhavo| sampatti sambhavati etenāti <hi rend="bold">sampattisambhavaloko</hi>| sugatisaṃvattaniyo kammabhavo| duggati saṅkhātupapattibhavaduggati saṃvattaniyakammabhavā <hi rend="bold">vipattibhavalokavipattisambhavalokā</hi>|</p>

<p rend="bodytext">puna ekakadukādivasena lokaṃ vibhajitvā dassetuṃ <hi rend="bold">‘‘eko loko’’</hi>tiādi vuttaṃ| āhārādayo viya hi āhāraṭṭhitikā saṅkhārā lujjanapalujjanaṭṭhena lokoti| ettha <hi rend="bold">eko loko sabbe sattā āhāraṭṭhitikā</hi>ti yāyaṃ puggalādhiṭṭhānāya kathāya sabbasaṅkhārānaṃ paccayāyattavutti, tāya sabbe saṅkhārā ekova loko ekavidho pakārantarassa abhāvato| <hi rend="bold">dve lokā</hi>tiādīsupi iminā <pb ed="M" n="2.0136"/> nayena attho veditabbo| nāmaggahaṇena cettha nibbānassa aggahaṇaṃ tassa alokasabhāvattā| nanu ca <hi rend="bold">āhāraṭṭhitikā</hi>ti ettha paccayāyattavuttitāya maggaphalānampi lokatā <pb ed="V" n="2.0128"/> āpajjatīti? nāpajjati pariññeyyānaṃ dukkhasaccadhammānaṃ idha ‘‘loko’’ti adhippetattā| atha vā na lujjati na palujjatīti yo gahito tathā na hoti, so lokoti taṃ-gahaṇarahitānaṃ lokuttarānaṃ natthi lokatā| upādānānaṃ ārammaṇabhūtā khandhā <hi rend="bold">upādānakkhandhā| dasāyatanānī</hi>ti dasa rūpāyatanāni| sesamettha suviññeyyameva|</p>

<p rend="bodytext">vivaṭṭajjhāsayassa adhippetattā tassa ca sabbaṃ tebhūmakakammaṃ garahitabbaṃ vajjitabbañca hutvā upaṭṭhātīti vuttaṃ <hi rend="bold">‘‘sabbe abhisaṅkhārā vajjaṃ, sabbe bhavagāmikammā vajja’’</hi>nti| apparajakkhamahārajakkhādīsu pañcasu dukesu ekekasmiṃ dasa dasa katvā <hi rend="bold">‘‘paññāsāya ākārehi imāni pañcindriyāni jānātī’’</hi>ti vuttaṃ| atha vā anvayato byatirekato ca saddhādīnaṃ indriyānaṃ paropariyattaṃ jānātīti katvā tathā vuttaṃ| ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekā|</p>

<p rend="bodytext">uppalāni ettha santīti <hi rend="bold">uppalinī,</hi> gacchopi jalāsayopi, idha pana jalāsayo adhippetoti āha <hi rend="bold">‘‘uppalavane’’</hi>ti| yāni udakassa anto nimuggāneva hutvā pusanti vaḍḍhanti, tāni <hi rend="bold">antonimuggaposīni| dīpitānī</hi>ti <hi rend="bold">aṭṭhakathāyaṃ</hi> pakāsitāni, idheva vā ‘‘aññānipī’’tiādinā bhāsitāni|</p>

<p rend="bodytext"><hi rend="bold">ugghaṭitaññū</hi>ti ugghaṭitaṃ nāma ñāṇugghaṭanaṃ, ñāṇe ugghaṭitamatte eva jānātīti attho| vipañcitaṃ vitthāritameva atthaṃ jānātīti <hi rend="bold">vipañcitaññū</hi>| uddesādīhi netabboti <hi rend="bold">neyyo| saha udāhaṭavelāyā</hi>ti udāhāre udāhaṭamatteyeva| <hi rend="bold">dhammābhisamayo</hi>ti catusaccadhammassa ñāṇena saddhiṃ abhisamayo| <hi rend="bold">ayaṃ vuccatī</hi>ti ayaṃ ‘‘cattāro satipaṭṭhānā’’tiādinā nayena saṃkhittena mātikāya ṭhapiyamānāya desanānusārena ñāṇaṃ pesetvā arahattaṃ gaṇhituṃ samattho puggalo <hi rend="bold">‘‘ugghaṭitaññū’’</hi>ti vuccati| <hi rend="bold">ayaṃ vuccatī</hi>ti ayaṃ saṃkhittena mātikaṃ ṭhapetvā vitthārena atthe <pb ed="M" n="2.0137"/> vibhajiyamāne arahattaṃ pāpuṇituṃ samattho puggalo <hi rend="bold">‘‘vipañcitaññū’’</hi>ti vuccati| <hi rend="bold">uddesato</hi>ti uddesahetu, uddisantassa, uddisāpentassa vāti attho| <hi rend="bold">paripucchato</hi>ti atthaṃ paripucchantassa| <hi rend="bold">anupubbena dhammābhisamayo hotī</hi>ti anukkamena arahattappatti hoti| <hi rend="bold">na tāya jātiyā dhammābhisamayo hotī</hi>ti tena attabhāvena maggaṃ vā phalaṃ vā antamaso jhānaṃ vā vipassanaṃ vā nibbattetuṃ na sakkoti| <hi rend="bold">ayaṃ vuccati puggalo padaparamo</hi>ti ayaṃ puggalo byañjanapadameva paramaṃ assāti padaparamoti vuccati|</p>

<p rend="bodytext"><hi rend="bold">kammāvaraṇenā</hi>ti <pb ed="V" n="2.0129"/> (vibha. aṭṭha. 826) pañcavidhena ānantariyakammena| <hi rend="bold">vipākāvaraṇenā</hi>ti ahetukapaṭisandhiyā| yasmā pana duhetukānampi ariyamaggapaṭivedho natthi, tasmā duhetukā paṭisandhipi ‘‘vipākāvaraṇamevā’’ti veditabbā| <hi rend="bold">kilesāvaraṇenā</hi>ti niyatamicchādiṭṭhiyā| <hi rend="bold">assaddhā</hi>ti buddhādīsu saddhārahitā| <hi rend="bold">acchandikā</hi>ti kattukamyatākusalacchandarahitā| uttarakurukā manussā acchandikaṭṭhānaṃ paviṭṭhā| <hi rend="bold">duppaññā</hi>ti bhavaṅgapaññāya parihīnā| bhavaṅgapaññāya pana paripuṇṇāyapi yassa bhavaṅgaṃ lokuttarassa paccayo na hoti, sopi duppañño eva nāma| <hi rend="bold">abhabbā niyāmaṃ okkamituṃ kusalesu dhammesu sammatta</hi>nti kusalesu dhammesu sammattaniyāmasaṅkhātaṃ maggaṃ okkamituṃ adhigantuṃ abhabbā| <hi rend="bold">na kammāvaraṇenā</hi>tiādīni vuttavipariyāyena veditabbāni|</p>

<p rend="bodytext"><hi rend="bold">nibbānassa dvāraṃ</hi> pavisanamaggo| <hi rend="bold">vivaritvā ṭhapito</hi> mahākaruṇūpanissayena sayambhuñāṇena adhigatattā| <hi rend="bold">saddhaṃ pamuñcantū</hi>ti attano saddhaṃ pavesentu, saddahanākāraṃ upaṭṭhapentūti attho| sukhena akicchena pavattanīyatāya <hi rend="bold">suppavattitaṃ| na bhāsiṃ</hi> na bhāsissāmīti cintesiṃ|</p>

<p rend="bodytext" n="284"><hi rend="paranum">284</hi><hi rend="dot">.</hi> dhammaṃ desessāmīti evaṃ pavattitadhammadesanāpaṭisaṃyuttassa vitakkassa sattamasattāhato paraṃ aṭṭhamasattāheyeva uppannattā vuttaṃ <hi rend="bold">‘‘aṭṭhame sattāhe’’</hi>ti| na itarasattāhāni viya paṭiniyatakiccalakkhitassa aṭṭhamasattāhassa nāma pavattitassa sabbhāvā|</p>

<p rend="bodytext"><hi rend="bold">vivaṭa</hi>nti <pb ed="M" n="2.0138"/> devatāviggahena vivaṭaṅgapaccaṅganiddāya janānaṃ pākaṭaṃ vippakāranti attho| ‘‘buddhattaṃ anadhigantvā na paccāgamissāmī’’ti uppannavitakkātisayahetukena <hi rend="bold">pathavīparivattanacetiyaṃ nāma dassetvā</hi>| sākiyakoliyamallarajjavasena <hi rend="bold">tīṇi rajjāni| rukkhamūle</hi>ti nigrodhamūle| <hi rend="bold">vatvā pakkāmi,</hi> pakkamantiyā cassā mahāsatto ākāraṃ dassesi suvaṇṇathālaggahaṇāya, sā ‘‘tumhākaṃ taṃ pariccattamevā’’ti pakkāmi|</p>

<p rend="bodytext"><hi rend="bold">divāvihāraṃ katvā</hi>ti nānāsamāpattiyo samāpajjanena divāvihāraṃ viharitvā| ‘‘kāmaṃ taco ca nhāru ca, aṭṭhi ca avasissatu, upasussatu sarīre maṃsalohita’’ntiādinā <hi rend="bold">sutte</hi> (ma. ni. 2.184; saṃ. ni. 2.237; a. ni. 2.5; 8.13; mahāni. 17, 196) āgatanayena <hi rend="bold">caturaṅgavīriyaṃ adhiṭṭhahitvā</hi>|</p>

<p rend="bodytext"><hi rend="bold">navayojana</hi>nti ubbedhato vuttaṃ, puthulato dvādasayojanā, dīghato yāva cakkavāḷā āyatāti <pb ed="V" n="2.0130"/> vadanti| ajjhottharanto upasaṅkamitvā – ‘‘uṭṭhehi so, siddhattha, ahaṃ imassa pallaṅkassa anucchaviko’’ti vatvā tattha sakkhiṃ otārento attano parisaṃ niddisi| ekappahāreneva – ‘‘ayameva anucchaviko, ayameva anucchaviko’’ti kolāhalamakāsi, taṃ sutvā <hi rend="bold">mahāsatto…pe.… hatthaṃ pasāreti</hi>| yaṃ sandhāya vuttaṃ –</p>

<p rend="gatha1">‘‘acetanāyaṃ pathavī, aviññāya sukhaṃ dukhaṃ|</p>

<p rend="gathalast">sāpi dānabalā mayhaṃ, sattakkhattuṃ pakampathā’’ti|| (cariyā. 1.124)|</p>

<p rend="bodytext">pubbenivāsañāṇaṃ visodhetvāti ānetvā sambandho sīhāvalokanañāyena| <hi rend="bold">vaṭṭavivaṭṭaṃ sammasitvā</hi>ti catusaccamanasikāraṃ sandhāyāha| <hi rend="bold">imassa pallaṅkassa atthāyā</hi>ti pallaṅkasīsena adhigatavisesaṃ dasseti| tattha hi sikhāppattavimuttisukhaṃ avijahanto antarantarā ca paṭiccasamuppādaṅgaṃ manasikaronto ekapallaṅkena nisīdi| <hi rend="bold">ekaccāna</hi>nti yā adhigatamaggā sacchikatanirodhā ekadesena ca buddhaguṇe jānanti, tā ṭhapetvā tadaññesaṃ devatānaṃ| <hi rend="bold">aññepi buddhattakarā</hi>ti visākhāpuṇṇamato paṭṭhāya rattindivaṃ evaṃ niccasamāhitabhāvahetukānaṃ buddhaguṇānaṃ upari aññepi <pb ed="M" n="2.0139"/> buddhattasādhakā, ‘‘ayaṃ buddho’’ti buddhabhāvassa paresaṃ vibhāvanā dhammā kiṃ nu kho atthīti yojanā|</p>

<p rend="bodytext"><hi rend="bold">animisehī</hi>ti dhammapītivipphāravasena pasādavikasitaniccalatāya nimesarahitehi| <hi rend="bold">ratanacaṅkame</hi>ti devatāhi māpite ratanamayacaṅkame| ratanabhūtānaṃ sattannaṃ pakaraṇānaṃ tattha ca anantanayassa dhammaratanassa sammasanena <hi rend="bold">taṃ ṭhānaṃ ratanagharacetiyaṃ nāma jāta</hi>ntipi vadanti| <hi rend="bold">evanti</hi> vakkhamānākārena| chabbaṇṇānaṃ rasmīnaṃ dantehi nikkhamanato <hi rend="bold">chaddantanāgakulaṃ viyā</hi>ti nidassanaṃ vuttaṃ|</p>

<p rend="bodytext"><hi rend="bold">heṭṭhā lohapāsādappamāṇo</hi>ti navabhūmakassa sabbapaṭhamassa lohapāsādassa heṭṭhā lohapāsādappamāṇo| <hi rend="bold">khandhakaṭṭhakathāyaṃ</hi> (mahāva. aṭṭha. 5) pana tattha ‘‘bhaṇḍāgāragabbhappamāṇa’’nti vuttaṃ|</p>

<p rend="bodytext"><hi rend="bold">paccagghe</hi>ti abhinave| paccekaṃ mahagghatāya <hi rend="bold">paccagghe</hi>ti keci, taṃ na sundaraṃ| na hi buddhā bhagavanto mahagghaṃ paṭiggaṇhanti paribhuñjanti vā| <hi rend="bold">piṇḍapāta</hi>nti ettha manthañca madhupiṇḍikañca <pb ed="V" n="2.0131"/> sandhāya vadati| <hi rend="bold">ayaṃ vitakko</hi>ti – ‘‘kassa nu kho ahaṃ paṭhamaṃ dhammaṃ deseyya’’nti ayaṃ parivitakko|</p>

<p rend="bodytext"><hi rend="bold">paṇḍiccenā</hi>ti samāpattipaṭilābhasaṃsiddhena adhigamabāhusaccasaṅkhātena paṇḍitabhāvena| <hi rend="bold">veyyattiyenā</hi>ti samāpattipaṭilābhapaccayena pārihāriyapaññāsaṅkhātena byattabhāvena| <hi rend="bold">medhāvī</hi>ti tihetukapaṭisandhipaññāsaṅkhātāya taṃtaṃitikattabbatāpaññāsaṅkhātāya ca medhāya samannāgatoti evampettha attho daṭṭhabbo| <hi rend="bold">mahājāniyo</hi>ti mahāparihāniko| <hi rend="bold">āgamanapādāpi natthī</hi>ti idaṃ paṭhamaṃ vattabbaṃ, athāhaṃ tattha gaccheyyaṃ, gantvā desiyamānaṃ dhammampissa sotuṃ sotapasādopi natthīti yojanā| kiṃ pana bhagavatā attano buddhānubhāvena te dhammaṃ ñāpetuṃ na sakkāti? āma, na sakkā| na hi parato ghosaṃ antarena sāvakānaṃ dhammābhisamayo sambhavati, aññathā itarapaccayarahitassapi dhammābhisamayena bhavitabbaṃ, na ca taṃ atthi| vuttañhetaṃ – ‘‘dveme, bhikkhave, paccayā sammādiṭṭhiyā uppādāya parato ca ghoso ajjhattañca yonisomanasikāro’’ti (a. ni. 2.127)| pāḷiyaṃ rāmasseva samāpattilābhitā āgatā, na udakassa, taṃ tassa bodhisattena samāgatakālavasena vuttaṃ<pb ed="M" n="2.0140"/>| so hi pubbepi tattha yuttappayutto viharanto mahāpurisena khippaññeva samāpattīnaṃ nibbattitabhāvaṃ sutvā saṃvegajāto mahāsatte tato nibbijja pakkante ghaṭento vāyamanto nacirasseva aṭṭha samāpattiyo nibbattesi| tena vuttaṃ <hi rend="bold">‘‘nevasaññānāsaññāyatane nibbattoti addasā’’</hi>ti| ete aṭṭha brāhmaṇāti sambandho| <hi rend="bold">chaḷaṅgavā</hi>ti chaḷaṅgaviduno| <hi rend="bold">manta</hi>nti mantapadaṃ| ‘‘nijjhāyitvā’’ti vacanaseso, mantetvāti attho| <hi rend="bold">viyākariṃsū</hi>ti kathesuṃ|</p>

<p rend="bodytext"><hi rend="bold">yathāmantapada</hi>nti lakkhaṇamantasaṅkhātavedavacanānurūpaṃ| <hi rend="bold">gatā</hi>ti paṭipannā| ‘‘dveva gatiyo bhavanti anaññā’’ti (dī. ni. 2.33; 3.199-200; ma. ni. 2.384, 398) vuttaniyāmena nicchinituṃ asakkontā brāhmaṇā vuttameva paṭipajjiṃsu, na mahāpurisassa buddhabhāvappattiṃ paccāsīsiṃsu| <hi rend="bold">ime pana</hi> koṇḍaññādayo <hi rend="bold">pañca</hi> ‘‘ekaṃsato buddho bhavissatī’’ti jātanicchayattā <hi rend="bold">mantapadaṃ atikkantā| puṇṇapatta</hi>nti tuṭṭhidānaṃ| <hi rend="bold">nibbitakkā</hi>ti nibbikappā, na dvedhā takkā|</p>

<p rend="bodytext"><hi rend="bold">vappakāle</hi>ti vapanakāle| vapanatthaṃ bījāni nīharaṇantena tattha aggaṃ gahetvā dānaṃ <hi rend="bold">bījaggadānaṃ</hi> nāma| <hi rend="bold">lāyanaggā</hi>dīsupi eseva nayo| dhaññaphalassa nātipariṇatakāle <hi rend="bold">puthukakāle| lāyane</hi>ti sassalāyane| yathā lūnaṃ hatthakaṃ katvā veṇivasena bandhanaṃ <hi rend="bold">veṇikaraṇaṃ</hi>| veṇiyo pana purisabhāravasena <pb ed="V" n="2.0132"/> bandhanaṃ <hi rend="bold">kalāpo</hi>| khale kalāpānaṃ ṭhapanadivase aggaṃ gahetvā dānaṃ <hi rend="bold">khalaggaṃ</hi>| madditvā vīhīnaṃ rāsikaraṇadivase aggaṃ gahetvā dānaṃ <hi rend="bold">bhaṇḍaggaṃ</hi>| koṭṭhāgāre dhaññassa pakkhipanadivase dānaṃ <hi rend="bold">koṭṭhaggaṃ| uddharitvā</hi>ti khalato dhaññassa uddharitvā| <hi rend="bold">navannaṃ aggadānānaṃ dinnattā</hi>ti idaṃ tassa rattaññūnaṃ aggabhāvatthāya katābhinīhārānurūpaṃ pavattitasāvakapāramiyā ciṇṇante pavattitattā vuttaṃ| tiṇṇampi hi bodhisattānaṃ taṃtaṃpāramiyā sikhāppattakāle pavattitaṃ puññaṃ apuññaṃ vā garutaravipākameva hoti, dhammassa ca sabbapaṭhamaṃ sacchikiriyāya vinā kathaṃ rattaññūnaṃ aggabhāvasiddhīti| <hi rend="bold">bahukārā kho ime pañcavaggiyā</hi>ti idaṃ pana upakārānussaraṇamattakameva paricayavasena āḷārudakānussaraṇaṃ viya|</p>

<p rend="bodytext" n="285"><hi rend="paranum">285</hi><hi rend="dot">.</hi> <hi rend="bold">vivare</hi>ti majjhe| tenāha <hi rend="bold">‘‘tigāvutantare ṭhāne’’</hi>ti| <hi rend="bold">ayojiyamāne upayogavacanaṃ na pāpuṇāti</hi> sāmivacanassa pasaṅge antarā-saddayogena <pb ed="M" n="2.0141"/> upayogavacanassa icchitattā| tenāha <hi rend="bold">‘‘antarāsaddena pana yuttattā upayogavacanaṃ kata’’</hi>nti|</p>

<p rend="bodytext"><hi rend="bold">sabbaṃ tebhūmakadhammaṃ abhibhavitvā</hi> pariññābhisamayavasena atikkamitvā| <hi rend="bold">catubhūmakadhammaṃ</hi> anavasesaṃ ñeyyaṃ sabbaso ñeyyāvaraṇassa pahīnattā sabbaññutaññāṇena <hi rend="bold">avediṃ</hi>| rajjanadussanamuyhanādinā <hi rend="bold">kilesena</hi>| appahātabbampi kusalābyākataṃ tappaṭibaddhakilesamathanena pahīnattā na hotīti āha <hi rend="bold">‘‘sabbaṃ tebhūmakadhammaṃ jahitvā ṭhito’’</hi>ti| <hi rend="bold">ārammaṇato</hi>ti ārammaṇakaraṇavasena|</p>

<p rend="bodytext">kiñcāpi lokiyadhammānampi yādiso lokanāthassa adhigamo, na tādiso adhigamo parūpadeso atthi, lokuttaradhamme panassa lesopi natthīti āha <hi rend="bold">‘‘lokuttaradhamme mayhaṃ ācariyo nāma natthī’’</hi>ti| <hi rend="bold">paṭibhāgapuggalo</hi>ti sīlādīhi guṇehi paṭinidhibhūto puggalo| <hi rend="bold">sahetunā</hi>ti sahadhammena sapāṭihīrakatāya| <hi rend="bold">nayenā</hi>ti abhijānanatādividhinā| <hi rend="bold">cattāri saccānī</hi>ti idaṃ tabbinimuttassa ñeyyassa abhāvato vuttaṃ| <hi rend="bold">sayaṃ buddho</hi>ti sayameva sayambhuñāṇena buddho| vigatapariḷāhatāya <hi rend="bold">sītibhūto</hi>| tato eva <hi rend="bold">nibbuto| āhañchanti</hi> āhanissāmi| veneyyānaṃ amatādhigamāya ugghosanādiṃ katvā satthu dhammadesanā <hi rend="bold">amatadundubhī</hi>ti vuttā|</p>

<p rend="bodytext">anantañāṇo jitakilesoti <hi rend="bold">anantajino| evampi nāma bhaveyyā</hi>ti evaṃvidhe nāma rūparatane īdisena ñāṇena bhavitabbanti adhippāyo| ayaṃ hissa pabbajjāya paccayo jāto, katādhikāro cesa| tathā hi bhagavā tena samāgamatthaṃ padasāva taṃ maggaṃ paṭipajji|</p>

<p rend="bodytext"><hi rend="bold">koṭṭhāsasampannā</hi>ti <pb ed="V" n="2.0133"/> aṅgapaccaṅgasaṅkhātavayavasampannā| <hi rend="bold">aṭṭīyatī</hi>ti aṭṭo hoti, domanassaṃ āpajjatīti attho|</p>

<p rend="bodytext"><hi rend="bold">avihaṃ upapannāse</hi>ti avihesu nibbattā| <hi rend="bold">vimuttā</hi>ti aggaphalavimuttiyā vimuttā| <hi rend="bold">te hitvā mānusaṃ dehaṃ, dibbayogaṃ upajjhagu</hi>nti te upakā dayo mānusaṃ attabhāvaṃ jahitvā orambhāgiyasaṃyojanappahānena avihesu nibbattamattāva aggamaggādhigamena dibbayogaṃ uddhambhāgiyasaṃyojanaṃ samatikkamiṃsu|</p>

<p rend="bodytext" n="286"><hi rend="paranum">286</hi><hi rend="dot">.</hi> <hi rend="bold">saṇṭhapesu</hi>nti <pb ed="M" n="2.0142"/> ‘‘neva abhivādetabbo’’tiādinā (mahāva. 12) saṇṭhaṃ kiriyākāraṃ akaṃsu| tenāha <hi rend="bold">‘‘katikaṃ akaṃsū’’</hi>ti| <hi rend="bold">padhānato</hi>ti pubbe anuṭṭhitadukkaracaraṇato| <hi rend="bold">pabhāvita</hi>nti vācāsamuṭṭhānaṃ, vacīnicchāraṇanti attho| ‘‘ayaṃ na kiñci visesaṃ adhigamissatī’’ti <hi rend="bold">anukkaṇṭhanatthaṃ</hi>| ‘‘mayaṃ yattha katthaci gamissāmā’’ti <hi rend="bold">mā vitakkayittha| obhāso</hi>ti vipassanobhāso| <hi rend="bold">nimitta</hi>nti kammaṭṭhānanimittaṃ| <hi rend="bold">ekapadenevā</hi>ti ekavacaneneva| ‘‘anena pubbepi na kiñci micchā vuttapubba’’nti <hi rend="bold">satiṃ labhitvā</hi>| yathābhūtavādīti <hi rend="bold">uppannagāravā</hi>|</p>

<p rend="bodytext"><hi rend="bold">antovihāreyeva ahosi</hi> daharakumāro viya tehi bhikkhūhi pariharito| <hi rend="bold">male</hi>ti saṃkilese| gāmato bhikkhūhi nīhaṭaṃ upanītaṃ bhattaṃ etassāti nīhaṭabhatto, tena <hi rend="bold">nīhaṭabhattena</hi> bhagavatā| <hi rend="bold">ettakaṃ kathāmagga</hi>nti – ‘‘dvemā, bhikkhave, pariyesanā’’ti ārabhitvā yāva – ‘‘natthi dāni punabbhavo’’ti padaṃ, ettakaṃ desanāmaggaṃ| kāmañcettha – ‘‘tumhepi mamañceva pañcavaggiyānañca maggaṃ ārūḷhā, ariyapariyesanā tumhākaṃ pariyesanā’’ti aṭṭhakathāvacanaṃ| tena pana – ‘‘so kho ahaṃ, bhikkhave, attanā jātidhammo samāno…pe.… asaṃkiliṭṭhaṃ anuttaraṃ yogakkhemaṃ nibbānaṃ ajjhagamanti, atha kho, bhikkhave, pañcavaggiyā bhikkhū mayā evaṃ ovadiyamānā…pe.… anuttaraṃ yogakkhemaṃ nibbānaṃ ajjhagamaṃsu…pe.… natthi dāni punabbhavo’’ti imasseva suttapadassa attho vibhāvitoti katvā vuttaṃ <hi rend="bold">‘‘bhagavā yaṃ pubbe avaca tumhepi mamañceva pañcavaggiyānañca maggaṃ āruḷhā, ariyapariyesanā tumhākaṃ pariyesanāti| imaṃ ekameva anusandhiṃ dassento āharī’’</hi>ti|</p>

<p rend="bodytext" n="287"><hi rend="paranum">287</hi><hi rend="dot">.</hi> <hi rend="bold">anagāriyānampī</hi>ti pabbajitānampi| <hi rend="bold">pañcakāmaguṇavasena anariyapariyesanā hoti</hi> gadhitādibhāvena paribhuñjanato| micchājīvavasenapi anariyapariyesanā hotīti tato visesanatthaṃ <pb ed="V" n="2.0134"/> <hi rend="bold">‘‘pañcakāmaguṇavasenā’’</hi>ti vuttaṃ sacchandarāgaparibhogassa adhippetattā| idāni catūsu paccayesu kāmaguṇe niddhāretuṃ <hi rend="bold">‘‘tatthā’’</hi>tiādi vuttaṃ| <hi rend="bold">paribhogaraso</hi>ti paribhogapaccayapītisomanassaṃ| ayaṃ pana rasasamānatāvasena gahaṇaṃ upādāya <pb ed="M" n="2.0143"/> ‘‘raso’’ti vutto, na sabhāvato| sabhāvena gahaṇaṃ upādāya pītisomanassaṃ dhammārammaṇaṃ siyā, na rasārammaṇaṃ| <hi rend="bold">appaccavekkhaṇaparibhogo</hi>ti paccavekkhaṇarahito paribhogo, idamatthitaṃ anissāya gadhitādibhāvena paribhogoti attho| <hi rend="bold">gadhitā</hi>ti taṇhāya baddhā| <hi rend="bold">mucchitā</hi>ti mucchaṃ mohaṃ pamādaṃ āpannā| <hi rend="bold">ajjhogāḷhā</hi>ti adhiogāḷhā, taṃ taṃ ārammaṇaṃ anupavisitvā ṭhitā| <hi rend="bold">ādīnavaṃ apassantā</hi>ti sacchandarāgaparibhoge dosaṃ ajānantā| apaccavekkhitaparibhogahetuādīnavaṃ nissarati atikkamati etenāti <hi rend="bold">nissaraṇaṃ,</hi> paccavekkhaṇañāṇaṃ|</p>

<p rend="bodytext"><hi rend="bold">pāsarāsi</hi>nti pāsasamudāyaṃ| luddako hi pāsaṃ oḍḍento na ekaṃyeva, na ca ekasmiṃyeva ṭhāne oḍḍeti, atha kho taṃtaṃmigānaṃ āgamanamaggaṃ sallakkhetvā tattha tattha oḍḍento bahūyeva oḍḍeti, tasmā te cittena ekato gahetvā <hi rend="bold">‘‘pāsarāsī’’</hi>ti vuttaṃ| vāgurassa vā pāsapadesānaṃ bahubhāvato <hi rend="bold">‘‘pāsarāsī’’</hi>ti vuttaṃ|</p>

<p rend="centre">pāsarāsisuttavaṇṇanāya līnatthappakāsanā samattā|</p>

</xml>