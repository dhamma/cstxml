<xml src="s0201t-m17.xml">

<p rend="subhead"><readunit id="m17">7. vanapatthapariyāyasuttavaṇṇanā</readunit></p>

<p rend="bodytext" n="190"><hi rend="paranum">190</hi><hi rend="dot">.</hi> vanīyati <pb ed="M" n="2.0057"/><pb ed="V" n="2.0054"/> vivekakāmehi bhajīyati, vanute vā te attasampattiyā vasanatthāya yācanto viya hotīti vanaṃ, patiṭṭhanti ettha vivekakāmā yathādhippetavisesādhigamenāti patthaṃ, vanesu patthaṃ gahanaṭṭhāne senāsanaṃ <hi rend="bold">vanapatthaṃ</hi>| pariyāyati attano phalaṃ pariggahetvā vattatīti <hi rend="bold">pariyāyo,</hi> kāraṇanti āha <hi rend="bold">‘‘vanapatthapariyāyanti vanapatthakāraṇa’’</hi>nti| vanapatthañhi taṃ upanissāya viharato upanissayakāraṇaṃ| tenāha ‘‘vanapatthaṃ upanissāya viharatī’’ti| pariyāyati desetabbamatthaṃ patiṭṭhapetīti <hi rend="bold">pariyāyo,</hi> desanā| vanapatthaṃ ārabbha pavattā desanā <hi rend="bold">vanapatthadesanā,</hi> taṃ, ubhayatthāpi vanapatthaggahaṇaṃ lakkhaṇamattaṃ gāmādīnampettha kāraṇabhāvassa, desanāya visayabhāvassa ca labbhamānattā|</p>

<p rend="bodytext" n="191"><hi rend="paranum">191</hi><hi rend="dot">.</hi> <hi rend="bold">nissāyā</hi>ti apassāya, vivekavāsassa apassayaṃ katvāti attho| <hi rend="bold">na upaṭṭhātī</hi>tiādīhi tasmiṃ vanapatthe senāsanasappāyābhāvaṃ, utupuggaladhammassavanasappāyābhāvampi vā dasseti| <hi rend="bold">jīvitasambhārā</hi>ti (a. ni. ṭī. 3.9.6) jīvitappavattiyā sambhārā paccayā| <hi rend="bold">samudānetabbā</hi>ti sammā ñāyena anavajjuñchācariyādinā uddhaṃ uddhaṃ ānetabbā pāpuṇitabbā| te pana tathā samudānitā samāhaṭā nāma hontīti āha <hi rend="bold">‘‘samāharitabbā’’</hi>ti| <hi rend="bold">dukkhena uppajjantī</hi>ti sulabhuppādā na honti| etena bhojanasappāyādiabhāvaṃ dasseti| <hi rend="bold">rattibhāgaṃ vā divasabhāgaṃ vā</hi>ti bhummatthe upayogavacananti āha <hi rend="bold">‘‘rattikoṭṭhāse vā divasakoṭṭhāse vā’’</hi>ti| <hi rend="bold">rattiṃyeva pakkamitabbaṃ</hi> samaṇadhammassa tattha anipphajjanato|</p>

<p rend="bodytext" n="192-3"><hi rend="paranum">192-3</hi><hi rend="dot">.</hi> <hi rend="bold">saṅkhāpī</hi>ti ‘‘yadatthamahaṃ pabbajito, na metaṃ idha nipphajjati, cīvarādi pana samudāgacchati, nāhaṃ tadatthaṃ pabbajito, kiṃ me idha vāsenā’’ti paṭisaṅkhāyapi| anantaravāre <hi rend="bold">saṅkhāpī</hi>ti ‘‘yadatthamahaṃ pabbajito, taṃ me idha nipphajjati, cīvarādi pana na samudāgacchati, nāhaṃ tadatthaṃ pabbajito’’ti paṭisaṅkhāyapīti attho| tenāha <hi rend="bold">‘‘samaṇadhammassa nipphajjanabhāvaṃ jānitvā’’</hi>ti|</p>

<p rend="bodytext" n="195-7"><hi rend="paranum">195-7</hi><hi rend="dot">.</hi> <hi rend="bold">so</hi> <pb ed="M" n="2.0058"/> <hi rend="bold">puggalo anāpucchā pakkamitabbaṃ, nānubandhitabbo</hi>ti ‘‘so puggalo’’ti padassa ‘‘nānubandhitabbo’’ti iminā sambandho| yassa yena hi sambandho, dūraṭṭhenapi so bhavati<pb ed="V" n="2.0055"/>| <hi rend="bold">taṃ puggala</hi>nti ‘‘so puggalo’’ti paccattavacanaṃ upayogavasena pariṇāmetvā taṃ puggalaṃ anāpucchā pakkamitabbanti attho| atthavasena hi vibhattivipariṇāmoti| <hi rend="bold">taṃ āpucchā pakkamitabba</hi>nti etthāpi eseva nayo| <hi rend="bold">āpucchā pakkamitabba</hi>nti ca kataññutakataveditāya niyojanaṃ|</p>

<p rend="bodytext" n="198"><hi rend="paranum">198</hi><hi rend="dot">.</hi> <hi rend="bold">evarūpo</hi>ti yaṃ nissāya bhikkhuno guṇehi vuddhiyeva pāṭikaṅkhā, paccayehi ca na parissamo, evarūpo daṇḍakammādīhi niggaṇhāti cepi, na pariccajitabboti dasseti <hi rend="bold">‘‘sacepī’’</hi>tiādinā|</p>

<p rend="centre">vanapatthapariyāyasuttavaṇṇanāya līnatthappakāsanā samattā|</p>

</xml>