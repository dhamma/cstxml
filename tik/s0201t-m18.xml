<xml src="s0201t-m18.xml">

<p rend="subhead"><pgroup id="m18"/><readunit id="m18">8. madhupiṇḍikasuttavaṇṇanā</readunit></p>

<p n="199"> <hi rend="bold">jātivana</hi>nti <pb ed="V" n="2.0056"/> sayaṃjātaṃ vanaṃ| tenāha <hi rend="bold">‘‘aropima’’</hi>nti| <hi rend="bold">paṭisallānatthāyā</hi>ti ekībhāvatthāya, puthuttārammaṇato vā cittaṃ paṭinivattetvā accantasante nibbāne phalasamāpattivasena allīyāpanatthaṃ| daṇḍo pāṇimhi assāti <hi rend="bold">daṇḍapāṇi</hi>| yathā so ‘‘daṇḍapāṇī’’ti vuccati, taṃ dassetuṃ <hi rend="bold">‘‘ayañhī’’</hi>tiādi vuttaṃ| <hi rend="bold">daṇḍavittatāyā</hi>ti daṇḍe soṇḍatāya| so hi daṇḍapasuto daṇḍasippe ca sukusalo tattha pākaṭo paññāto, tasmā daṇḍaṃ gahetvāva vicarati| <hi rend="bold">jaṅghākilamathavinodanattha</hi>nti rājasabhāya ciranisajjāya uppannajaṅghāparissamassa apanayanatthaṃ| <hi rend="bold">adhiccanikkhamano</hi>ti yādicchakanikkhamano, na abhiṇhanikkhamano| <hi rend="bold">olubbhā</hi>ti sannirumbhitvā ṭhito| yathā so ‘‘olubbhā’’ti vutto, taṃ dassetuṃ <hi rend="bold">‘‘gopālakadārako viyā’’</hi>tiādi vuttaṃ|</p>

<p n="200"> vadanti etenāti <hi rend="bold">vādo,</hi> diṭṭhīti āha <hi rend="bold">‘‘kiṃ vādīti, kiṃ diṭṭhiko’’</hi>ti? <hi rend="bold">kimakkhāyī</hi>ti kimācikkhako, kīdisadhammakatho? <hi rend="bold">acittīkārenā</hi>ti anādarena| tathāpucchane kāraṇaṃ dassento <hi rend="bold">‘‘kasmā’’</hi>tiādimāha| <hi rend="bold">nassateta</hi>nti nassatu etaṃ kulaṃ|</p>

<p><hi rend="bold">atthaṃ</hi> <pb ed="M" n="2.0059"/> <hi rend="bold">na jānātī</hi>ti atthaṃ ce ekadesena jāneyya, taṃ micchā gahetvā paṭippharitvāpi tiṭṭheyya| tassa dīgharattaṃ ahitāya dukkhāyāti tadassa atthājānanaṃ bhagavatā icchitaṃ| <hi rend="bold">viggāhikakatha</hi>nti viggahakathaṃ, sārambhakathanti attho| nanu bhagavatā saddhiṃ loke puthū samaṇabrāhmaṇā nānāvādā santīti codanaṃ sandhāyāha <hi rend="bold">‘‘tathāgato hī’’</hi>tiādi| <hi rend="bold">na vivadati</hi> vivādahetukānaṃ kāmadiṭṭhijjhosānānaṃ maggeneva samugghātitattā, tadabhāvato pana <hi rend="bold">loko tathāgatena vivadati</hi>| dhammavādī yathābhūtavādī dhammavādīhi na vivadati tesaṃ vivaditukāmatāya eva abhāvato, adhammavādī pana tiṇāyapi namaññamāno tehi kiñci vivadati| tenāha <hi rend="bold">‘‘na, bhikkhave, dhammavādī kenaci lokasmiṃ vivadatī’’</hi>ti (saṃ. ni. 3.94)| adhammavādī pana asamucchinnavivādahetukattā vivadateva| tathā cāha <hi rend="bold">‘‘adhammavādīva kho, bhikkhave, vivadatī’’</hi>ti|</p>

<p><hi rend="bold">yathā ca panā</hi>ti ettha <hi rend="bold">yathā</hi>-saddo ‘‘yathā ca anuppannassa kāmacchandassa uppādo hoti, tañca <pb ed="V" n="2.0057"/> pajānātī’’tiādīsu (a. ni. 3.122) viya kāraṇatthoti āha <hi rend="bold">‘‘yena kāraṇenā’’</hi>ti| kāraṇākāro vā idha yathā-saddena vutto, so pana atthato kāraṇamevāti vuttaṃ <hi rend="bold">‘‘yena kāraṇenā’’</hi>ti| ‘‘idaṃ kathaṃ idaṃ kathaṃ’’ti pavattanato kathaṃkathā, vicikicchā| sā yassa natthi, so akathaṃkathī, taṃ <hi rend="bold">akathaṃkathiṃ</hi>| vippaṭisārakukkuccaṃ bhagavatā anāgāmimaggeneva chinnaṃ, hatthapādakukkuccaṃ aggamaggena āveṇikadhammādhigamato| aparāparaṃ uppajjanakabhavo <hi rend="bold">‘‘bhavābhavo’’</hi>ti idhādhippetoti āha <hi rend="bold">‘‘punappunabbhave’’</hi>ti| saṃvarāsaṃvaro phalāphalaṃ viya khuddakamahanto bhavo <hi rend="bold">‘‘bhavābhavo’’</hi>ti vuttoti āha <hi rend="bold">‘‘hīnapaṇīte vā bhave’’</hi>ti| bhavo vuḍḍhippatto <hi rend="bold">‘‘abhavo’’</hi>ti vuccati yathā ‘‘asekkhā dhammā’’ti (dha. sa. 11.tikamātikā)| <hi rend="bold">kilesasaññā</hi>ti kāmasaññādike vadati| kilesā eva vā saññānāmena vuttā ‘‘saññā pahāya amataṃ eva pāpuṇātī’’tiādīsu viya| <hi rend="bold">attano khīṇāsavabhāvaṃ dīpetī</hi>ti imināva paresañca tathattāya dhammaṃ desetīti ayampi attho vibhāvitoti daṭṭhabbaṃ| <hi rend="bold">nīharitvā kīḷāpetvā</hi>ti nīharitvā ceva kīḷāpetvā ca, nīharaṇavasena vā kīḷāpetvā| <hi rend="bold">tivisākha</hi>nti tibhaṅgabhākuṭi viya nalāṭe jātattā <hi rend="bold">nalāṭikaṃ</hi>|</p>

<p n="201"> <hi rend="bold">kinti</hi> <pb ed="M" n="2.0060"/> <hi rend="bold">nu kho</hi>ti kiṃ kāraṇenāti attho| <hi rend="bold">anusandhiṃ gahetvā</hi>ti pucchānusandhiṃ uṭṭhapetvā| <hi rend="bold">yatonidāna</hi>nti yaṃnidānaṃ, yaṃkāraṇāti vuttaṃ hoti| purimapade hi vibhatti alopaṃ katvā niddeso, chajjhattikabāhirāyatanādinidānanti ayameva attho| saṅkhāyanti saṅkhābhāvena ñāyantīti <hi rend="bold">saṅkhā</hi>ti āha <hi rend="bold">‘‘saṅkhāti koṭṭhāsā’’</hi>ti| kāmañcettha mānopi papañco, abhinandanasabhāve eva pana gaṇhanto <hi rend="bold">‘‘taṇhāmānadiṭṭhipapañcasampayuttā’’</hi>ti āha| tathā hi vakkhati ‘‘abhinanditabba’’ntiādi| <hi rend="bold">samudācarantī</hi>ti sabbaso uddhaṃ uddhaṃ pariyādāya pavattanti| mariyādattho hi ayamākāro, tena ca yogena <hi rend="bold">purisa</hi>nti upayogavacanaṃ yathā ‘‘tathāgataṃ, bhikkhave, arahantaṃ sammāsambuddhaṃ dve vitakkā samudācarantī’’ti (itivu. 38)| taṇhādayo ca yathāsakaṃ pavattiākāraṃ avilaṅghantiyo āsevanavasena uparūpari pavattanti| tathā hi tā ‘‘papañcasaṅkhā’’ti vuttā|</p>

<p><hi rend="bold">kāraṇe</hi>ti pavattipaccaye| <hi rend="bold">ekāyatanampi …pe.… natthī</hi>ti cakkhāyatanādi ekampi āyatanaṃ abhinanditabbaṃ abhivaditabbaṃ ajjhositabbañca natthi ce, nanu natthi eva, kasmā ‘‘natthi ce’’ti vuttanti? saccaṃ natthi, appahīnābhinandanābhivadanajjhosānānaṃ pana puthujjanānaṃ abhinanditabbādippakārāni āyatanāni hontīti tesaṃ na sakkā natthīti vattu, pahīnābhinandanādīnaṃ pana sabbathā natthīti ‘‘natthi ce’’ti vuttaṃ| <hi rend="bold">ahaṃ mamanti abhinanditabba</hi>nti <pb ed="V" n="2.0058"/> diṭṭhābhinandanāya ‘‘aha’’nti taṇhābhinandanāya ‘‘mama’’nti rocetabbaṃ| <hi rend="bold">abhivaditabba</hi>nti abhinivisanasamuṭṭhāpanavasena vattabbaṃ| tenāha <hi rend="bold">‘‘ahaṃ mamanti vattabba’’</hi>nti| <hi rend="bold">ajjhositvā</hi>ti diṭṭhi taṇhā vatthuṃ anupavisitvā gāhadvayaṃ anaññasādhāraṇaṃ viya katvā| tenāha <hi rend="bold">‘‘gilitvā pariniṭṭhapetvā’’</hi>ti| <hi rend="bold">etenā</hi>ti ‘‘ettha ce natthī’’tiādivacanena| <hi rend="bold">etthā</hi>ti āyatanesu| taṇhādīnaṃ avatthubhāvadassanamukhena <hi rend="bold">taṇhādīnaṃyeva appavattiṃ</hi> kilesaparinibbānaṃ kathitanti| tenāha bhagavā <hi rend="bold">‘‘esevanto’’</hi>tiādi, ayameva abhinandanādīnaṃ natthibhāvakaro maggo, tappaṭippassaddhibhūtaṃ phalaṃ, taṃnissaraṇaṃ vā nibbānaṃ rāgānusayādīnaṃ anto avasānaṃ appavattīti attho| tenāha <hi rend="bold">‘‘ayaṃ …pe.… anto’’</hi>ti| <hi rend="bold">sabbatthā</hi>ti ‘‘esevanto paṭighānusayānaṃ’’tiādīsu sabbapadesu|</p>

<p><hi rend="bold">ādiyatī</hi>ti <pb ed="M" n="2.0061"/> pahāradānādivasena gayhati| <hi rend="bold">matthakappattaṃ kalaha</hi>nti bhaṇḍanādimatte aṭṭhatvā mukhasattīhi vitudanādivasena matthakappattaṃ kalahaṃ| yāya karotīti sambandho| sesapadesupi eseva nayo| viruddhaggāhavasena <hi rend="bold">nānāgāhamattaṃ,</hi> tathā viruddhavādavasena <hi rend="bold">nānāvādamattaṃ| evaṃ pavatta</hi>nti garukātabbesupi gāravaṃ akatvā ‘‘tuvaṃ tuva’’nti evaṃ pavattaṃ sārambhakathaṃ, yāya cetanāya yaṃ karoti, sā tuvaṃ tuvaṃ| <hi rend="bold">nissāyā</hi>ti paṭicca, nissayādipaccaye katvāti attho| kilesānaṃ uppattinimittatā tāva āyatanānaṃ hotu tabbhāve bhāvato, nirodhanimittatā pana kathaṃ| na hettha lokuttaradhammānaṃ saṅgaho lokiyānaṃyeva adhippetattāti codanaṃ sandhāyāha <hi rend="bold">‘‘nirujjhamānāpī’’</hi>tiādi| nāmamattena nimittataṃ sandhāya vuttoti dassento <hi rend="bold">‘‘yatthuppannā, tattheva niruddhā hontī’’</hi>ti vatvā tamatthaṃ suttantarena sādhento <hi rend="bold">‘‘svāyamattho’’</hi>tiādimāha|</p>

<p>tattha <hi rend="bold">samudayasaccapañhenā</hi>ti mahāsatipaṭṭhāne samudayasaccaniddesena| so hi <hi rend="bold">‘‘kattha uppajjamānā’’</hi>tiādinā pucchāvasena pavattattā pañhoti vutto| nanu tattha taṇhāya uppattinirodhā vuttā, na sabbakilesānanti īdisī codanā anavakāsāti dassento <hi rend="bold">‘‘yatheva cā’’</hi>tiādimāha| <hi rend="bold">laddhavohāre</hi>ti iminā rāgādīnaṃ appavattinimittatāya antoti samaññā nibbānassāti dasseti| eteneva abhinandanādīnaṃ abhāvoti ca idaṃ saṃvaṇṇitanti daṭṭhabbaṃ| kathaṃ pana sabbasaṅkhatavinissaṭe nibbāne akusaladhammānaṃ nirodhasambhavoti āha <hi rend="bold">‘‘yañhi yattha natthi, taṃ tattha niruddhaṃ nāma hotī’’</hi>ti| yvāyaṃ appavattiyaṃ nirodhavohāro vutto, svāyamattho nirodhapañhena dīpetabbo| na hi tattha uppajjitvā niruddhā vitakkavicārā paṭippassaddhāti vuttā, atha kho appavattā evāti|</p>

<p n="203"> <hi rend="bold">evaṃsampada</hi>nti <pb ed="V" n="2.0059"/> evaṃsampajjanakaṃ evaṃ passitabbaṃ idaṃ mama ajjhesanaṃ| tenāha <hi rend="bold">‘‘īdisanti attho’’</hi>ti| <hi rend="bold">jānaṃ jānātī</hi>ti (a. ni. ṭī. 3.10.113-116) sabbaññutaññāṇena jānitabbaṃ sabbaṃ jānāti| ukkaṭṭhaniddesena hi avisesaggahaṇena ca ‘‘jāna’’nti iminā niravasesaṃ ñeyyajātaṃ pariggaṇhātīti tabbisayāya jānanakiriyāya sabbaññutaññāṇameva <pb ed="M" n="2.0062"/> karaṇaṃ bhavituṃ yuttaṃ| atha vā pakaraṇavasena ‘‘bhagavā’’ti saddantarasannidhānena cāyamattho vibhāvetabbo| <hi rend="bold">passitabbameva passatī</hi>ti dibbacakkhu-paññācakkhu-dhammacakkhu-buddhacakkhu-samantacakkhu-saṅkhātehi ñāṇacakkhūhi passitabbaṃ passati eva| atha vā <hi rend="bold">jānaṃ jānātī</hi>ti yathā aññe savipallāsā kāmarūpapariññāvādino jānantāpi vipallāsavasena jānanti, na evaṃ bhagavā| bhagavā pana pahīnavipallāsattā jānanto jānāti eva, diṭṭhidassanassa ca abhāvā passanto passatiyevāti attho| <hi rend="bold">dassanapariṇāyakaṭṭhenā</hi>ti yathā cakkhu sattānaṃ dassanatthaṃ pariṇeti, evaṃ lokassa yāthāvadassanasādhanato dassanakiccapariṇāyakaṭṭhena <hi rend="bold">cakkhubhūto,</hi> paññācakkhumayattā vā sayambhuñāṇena paññācakkhuṃ bhūto pattoti vā <hi rend="bold">cakkhubhūto| ñāṇabhūto</hi>ti etassa ca evameva attho daṭṭhabbo| <hi rend="bold">dhammā vā</hi> bodhipakkhiyā tehi uppannattā lokassa ca taduppādanato, anaññasādhāraṇaṃ vā dhammaṃ pattoti <hi rend="bold">dhammabhūto| brahmā</hi> vuccati maggo tena uppannattā lokassa ca taduppādanattā, tañca sayambhuñāṇena pattoti <hi rend="bold">brahmabhūto</hi>| catusaccadhammaṃ vadatīti <hi rend="bold">vattā</hi>| ciraṃ saccapaṭivedhaṃ pavattento vadatīti <hi rend="bold">pavattā| atthaṃ nīharitvā</hi>ti dukkhādiatthaṃ tatthāpi pīḷanādiatthaṃ uddharitvā| paramatthaṃ vā nibbānaṃ pāpayitā, amatasacchikiriyaṃ sattesu uppādento amataṃ dadātīti <hi rend="bold">amatassa dātā|</hi> bodhipakkhiyadhammānaṃ tadāyattabhāvato <hi rend="bold">dhammassāmī</hi>|</p>

<p n="204"> so vā uddeso attanopi hotīti thero <hi rend="bold">‘‘yaṃ kho no’’</hi>ti āha| sabbalokasādhāraṇā hi buddhānaṃ desanāti| idāni yehi dvārārammaṇehi purisaṃ papañcasaññāsaṅkhā samudācaranti, tāni tāva dassento papañcasaññāsaṅkhā dassetuṃ yena saḷāyatanavibhaṅgena niddeso kato, tassa atthaṃ dassetuṃ <hi rend="bold">‘‘cakkhuñcā’’</hi>tiādi āraddhaṃ| tattha <hi rend="bold">nissayabhāvenā</hi>ti nissayapaccayabhāvena| nissayapaccayo ca pasādacakkhuyeva hoti, na cuddasasambhāraṃ, catucattālīsasambhāraṃ vā sasambhāracakkhunti āha <hi rend="bold">‘‘cakkhupasādañca paṭiccā’’</hi>ti| <hi rend="bold">ārammaṇabhāvenā</hi>ti ārammaṇapaccayabhāvena| ārammaṇapaccayo ca catusamuṭṭhānikarūpesu yaṃ kiñci hotīti āha <hi rend="bold">‘‘catusamuṭṭhānikarūpe ca paṭiccā’’</hi>ti|</p>

<p>ettha cakkhu ekampi viññāṇassa paccayo hoti, rūpāyatanaṃ pana anekameva saṃhatanti <pb ed="M" n="2.0063"/> imassa <pb ed="V" n="2.0060"/> visesassa dassanatthaṃ nissayabhāvena <hi rend="bold">‘‘cakkhupasādañca ārammaṇabhāvena catusamuṭṭhānikarūpe cā’’</hi>ti vacanabhedo kato| kiṃ pana kāraṇaṃ cakkhu ekampi viññāṇassa paccayo hoti, rūpaṃ pana anekamevāti? paccayabhāvavisesato| cakkhu hi cakkhuviññāṇassa nissayapurejātindriyavippayuttapaccayehi paccayo hontaṃ atthibhāveneva hoti tasmiṃ sati tassa bhāvato, asati abhāvato, yato taṃ atthiavigatapaccayehissa paccayo hotīti vuccati, tannissitatā cassa na ekadesena allīyanavasena icchitabbā arūpabhāvato| atha kho garurājādīsu sissarājapurisādīnaṃ viya tappaṭibaddhavuttitāya, itare pana paccayā tena tena visesena veditabbā|</p>

<p>sacāyaṃ paccayabhāvo na ekasmiṃ na sambhavatīti ekampi cakkhu cakkhuviññāṇassa paccayo hotīti dassetuṃ pāḷiyaṃ <hi rend="bold">‘‘cakkhuñcāvuso, paṭiccā’’</hi>ti ekavacanavasena vuttaṃ| rūpaṃ pana yadipi cakkhu viya purejātatthi-avigatapaccayehi paccayo hoti puretaraṃ uppannaṃ hutvā vijjamānakkhaṇe eva upakārakattā tathāpi anekameva saṃhataṃ hutvā paccayo hoti ārammaṇabhāvato| yañhi paccayadhammaṃ sabhāvabhūtaṃ, parikappitākāramattaṃ vā viññāṇaṃ vibhāventaṃ pavattati, tadaññesañca satipi paccayabhāve so tassa sārammaṇasabhāvatāya yaṃ kiñci anālambhitvā pavattituṃ asamatthassa olubbhapavattikāraṇabhāvena ālambanīyato ārammaṇaṃ nāma, tassa yasmā yathā tathā sabhāvūpaladdhi viññāṇassa ārammaṇapaccayalābho, tasmā cakkhuviññāṇaṃ rūpaṃ ārabbha pavattamānaṃ tassa sabhāvaṃ vibhāventameva pavattati| sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavasena hoti, nāpi katipayakalāpagatavaṇṇavasena, atha kho ābhogānurūpaṃ āpāthagatavaṇṇavasenāti anekameva rūpaṃ saṃhaccakāritāya viññāṇassa paccayo hotīti dassento <hi rend="bold">‘‘rūpe ca uppajjati cakkhuviññāṇa’’</hi>nti bahuvacanavasenāha|</p>

<p>yaṃ pana <hi rend="bold">paṭṭhāne</hi> (paṭṭhā. 1.1.2 paccayaniddesa) ‘‘rūpāyatanaṃ cakkhuviññāṇadhātuyā taṃsampayuttakānañca dhammānaṃ ārammaṇapaccayena paccayo’’ti vuttaṃ, taṃ yādisaṃ rūpāyatanaṃ cakkhuviññāṇassa ārammaṇapaccayo, tādisaṃ sandhāya vuttaṃ| kīdisaṃ pana tanti<pb ed="M" n="2.0064"/>? samuditanti pākaṭoyamattho| evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇavisayā, na drabyasallakkhaṇavasenā’’ti, tampi suvuttameva hoti| na cettha samudāyārammaṇatā āsaṅkitabbā samudāyābhogasseva abhāvato, samuditā pana vaṇṇadhammā ārammaṇapaccayā honti| kathaṃ pana paccekaṃ asamatthā samuditā ārammaṇapaccayā honti| na hi <pb ed="V" n="2.0061"/> paccekaṃ daṭṭhuṃ asakkontā andhā samuditā passantīti? nayidamekantikaṃ visuṃ visuṃ asamatthānampi sivikāvahanādīsu samatthatāya dassanato| kesādīnañca yasmiṃ ṭhāne ṭhitānaṃ paccekaṃ vaṇṇaṃ gahetuṃ na sakkā, tasmiṃyeva ṭhāne samuditānaṃ taṃ gahetuṃ sakkāti bhiyyopi tesaṃ saṃhaccakāritā paribyattā| etena kiṃ cakkhuviññāṇassa paramāṇurūpaṃ ārammaṇaṃ, udāhu taṃsamudāyotiādikā codanā paṭikkhittāti veditabbā| <hi rend="bold">‘‘sotañca, āvuso, paṭiccā’’</hi>tiādīsupi iminā nayena attho veditabbo| <hi rend="bold">cakkhuviññāṇaṃ nāmā</hi>ti cakkhunissitarūpavijānanalakkhaṇaṃ cakkhuviññāṇaṃ nāma uppajjati|</p>

<p><hi rend="bold">tiṇṇaṃ saṅgatiyā</hi>ti cakkhu, rūpaṃ, cakkhuviññāṇanti imesaṃ tiṇṇaṃ saṅgatiyā samodhānena| <hi rend="bold">phasso nāmā</hi>ti arūpadhammopi samāno ārammaṇe phusanākāreneva pavattanato phusanalakkhaṇo phasso nāma dhammo uppajjati| <hi rend="bold">sahajātādivasenā</hi>ti cakkhuviññāṇasampayuttāya sahajātaññamaññādivasena, anantarāya anantarādivasena, itarāya upanissayavasena paccayabhāvato <hi rend="bold">phassapaccayā</hi> phassakāraṇā <hi rend="bold">vedanā uppajjati</hi>| anubhavanasamakālameva ārammaṇassa sañjānanaṃ hotīti <hi rend="bold">‘‘tāya vedanāya yaṃ ārammaṇaṃ vedeti, tadeva saññā sañjānātī’’</hi>ti vuttaṃ| cakkhudvārikā dhammā idhādhippetāti tadanusārena pana aparāparuppannānaṃ vedanādīnaṃ gahaṇe sati, yanti vā kāraṇavacanaṃ, yasmā ārammaṇaṃ vedeti, tasmā taṃ sañjānātīti attho| na hi asati vedayite kadāci saññuppatti atthi| sesapadesupi eseva nayo| saññāya hi yathāsaññātaṃ vijjamānaṃ, avijjamānaṃ vā ārammaṇaṃ vitakkavasena parikappeti, yathāparikappitañca taṃ diṭṭhitaṇhāmānamaññanāhi maññamāno papañcetīti vutto| tenevāha ‘‘pathaviṃ pathavito sañjānā’’ti, ‘‘pathaviṃ pathavito <pb ed="M" n="2.0065"/> saññatvā pathaviṃ maññatī’’tiādi (ma. ni. 1.2), ‘‘takkañca diṭṭhīsu pakappayitvā, saccaṃ musāti dvayadhammamāhū’’ti (su. ni. 892; mahāni. 121) ca| balappattapapañcavasenevāyamatthavaṇṇanā katā, <hi rend="bold">aṭṭhakathāyaṃ</hi> pana paridubbalavasena|</p>

<p><hi rend="bold">cakkhurūpādīhi kāraṇehī</hi>ti cakkhuviññāṇaphassavedanāsaññāvitakkehi kāraṇabhūtehi| akāraṇabhūtānampi tesaṃ atthitāya kāraṇaggahaṇaṃ| pariññātā hi te akāraṇaṃ| tenāha <hi rend="bold">‘‘apariññātakāraṇa’’</hi>nti| tīhipi pariññāhi apariññātavatthukaṃ| <hi rend="bold">abhibhavantī</hi>ti ajjhottharanti| <hi rend="bold">sahajātā hontī</hi>ti ettha ‘‘cakkhusamphassapaccayā vedanākkhandho atthi kusalo’tiādivacanato vedanāsaññā asahajātāpi gahetabbā| <hi rend="bold">yadi eva</hi>nti ‘‘papañcetī’’ti ettha yadi pañcadvārajavanasahajātā papañcasaṅkhā adhippetā tāsaṃ paccuppannavisayattā, <hi rend="bold">kasmā atītānāgataggahaṇaṃ</hi> <pb ed="V" n="2.0062"/> <hi rend="bold">kata</hi>nti codeti| itaro <hi rend="bold">‘‘tathā uppajjanato’’</hi>tiādinā pariharati| tattha <hi rend="bold">tathā uppajjanato</hi>ti yathā vattamānakāle, evaṃ atītakāle anāgatakāle ca cakkhudvāre papañcasaṅkhānaṃ uppajjanato atītānāgataggahaṇaṃ kataṃ, na atītesu, anāgatesu vā cakkhurūpesu cakkhudvārikānaṃ tāsaṃ uppajjanato|</p>

<p><hi rend="bold">manañjāvuso, paṭiccā</hi>ti ettha duvidhaṃ manaṃ kevalaṃ bhavaṅgaṃ, sāvajjanaṃ vā| duvidhā hi kathā| uppattidvārakathāyaṃ dvikkhattuṃ calitaṃ bhavaṅgaṃ manodvāraṃ nāma, cakkhādi viya rūpādinā yena taṃ ghaṭṭitaṃ tattha upari viññāṇuppattiyā dvārabhāvato| paccayakathāyaṃ sāvajjanabhavaṅgaṃ, ‘‘manosamphassapaccayā atthi kusalo’’tiādīsu hi sāvajjanamanosamphasso icchito, na bhavaṅgamanosamphasso asambhavato| tattha paṭhamanayaṃ sandhāyāha <hi rend="bold">‘‘mananti bhavaṅgacitta’’</hi>nti| <hi rend="bold">dhammeti tebhūmakadhammārammaṇa</hi>nti iminā sabhāvadhammesu eva kilesuppattīti keci, tadayuttaṃ tadupādānāyapi paññattiyā dhammārammaṇatāya vuttattā| idha pana tebhūmakāpi dhammā labbhantīti dassanatthaṃ <hi rend="bold">‘‘tebhūmakadhammārammaṇa’’</hi>nti vuttaṃ, na paññattiyā anārammaṇattā| evañcetaṃ sampaṭicchitabbaṃ, aññathā akusalacittuppādā anārammaṇā nāma siyuṃ| uppattidvārakathāyaṃ cakkhuviññāṇādi viya āvajjanampi dvārapakkhikamevāti vuttaṃ <hi rend="bold">‘‘manoviññāṇanti āvajjanaṃ vā’’</hi>ti| paccayakathāyaṃ pana āvajjanaṃ gahitanti <hi rend="bold">‘‘javanaṃ vā’’</hi>ti vuttaṃ| nayadvaye dhammānaṃ sahajātavibhāgaṃ dassetuṃ <hi rend="bold">‘‘āvajjane</hi> <pb ed="M" n="2.0066"/> <hi rend="bold">gahite’’</hi>tiādi vuttaṃ| <hi rend="bold">yuttamevā</hi>ti nippariyāyato yuttameva|</p>

<p>so yāva na paccayapaṭivedho sambhavati, tāva paññattimukheneva sabhāvadhammā paññāyanti paccekaṃ apaññāpaneti āha <hi rend="bold">‘‘phasso nāma eko dhammo uppajjatī’’</hi>ti| <hi rend="bold">evaṃ phassapaññattiṃ paññapessatī</hi>ti paññapetvā tabbisayadassanaṃ ñāṇaṃ uppādessati| <hi rend="bold">imasmiṃ sati idaṃ hotī</hi>ti imasmiṃ cakkhuādike paccaye sati idaṃ phassādikaṃ paccayuppannaṃ hoti| <hi rend="bold">dvādasāyatanavasenā</hi>ti dvādasannaṃ āyatanānaṃ vasena āgatena paṭiccasamuppādanayavasena| <hi rend="bold">dvādasāyatanapaṭikkhepavasenā</hi>ti ‘‘imasmiṃ asati idaṃ na hotī’’ti paccayābhāvapaccayuppannābhāvadassanakkame dvādasannaṃ āyatanānaṃ paṭikkhepavasena|</p>

<p><hi rend="bold">sāvakena pañho kathito</hi>ti ayaṃ pañho sāvakena kathito, iti iminā kāraṇena mā nikkaṅkhā ahuvattha| atha vā saṃkhittena vuttamatthaṃ vitthārena vibhajantena etadagge ṭhapitena mahāsāvakena pañho kathitoti iminā kāraṇena etasmiṃ pañhe mā nikkaṅkhā ahuvattha, heraññike <pb ed="V" n="2.0063"/> sati kahāpaṇaṃ sayaṃ nicchinantā viya ahutvā bhagavato eva santike nikkaṅkhā hotha|</p>

<p n="205"> ākaronti phalaṃ tāya tāya mariyādāya nibbattentīti <hi rend="bold">ākārā,</hi> kāraṇāni| <hi rend="bold">pāṭiyekkakāraṇehī</hi>ti channaṃ dvārānaṃ vasena visuṃ visuṃ papañcakāraṇassa niddiṭṭhattā vuttaṃ| atha vā yadipi yattakehi dhammehi yaṃ phalaṃ nibbattati, tesaṃ samuditānaṃyeva kāraṇabhāvo sāmaggiyāva phaluppattito, tathāpi paccekaṃ tassa kāraṇamevāti katvā vuttaṃ <hi rend="bold">‘‘pāṭiyekkakāraṇehī’’</hi>ti| <hi rend="bold">padehī</hi>ti nāmādipadehi ceva taṃsamudāyabhūtehi vākyehi ca| tenāha <hi rend="bold">‘‘akkharasampiṇḍanehī’’</hi>ti| akkharāniyeva hi atthesu yathāvaccaṃ padavākyabhāvena paricchijjanti| <hi rend="bold">byañjanehī</hi>ti atthassa abhibyañjanato byañjanasaññitehi vaṇṇehi| tāni pana yasmā pariyāyassa akkharaṇato ‘‘akkharānī’’ti vuccanti, tasmā āha <hi rend="bold">‘‘akkharehī’’</hi>ti| ettha ca imehi ākārehi imehi padabyañjanehi papañcasamudācārassa vaṭṭassa ca vivaṭṭassa ca dassanattho vibhattoti yojanā| <hi rend="bold">paṇḍiccenā</hi>ti paññāya| ‘‘kittāvatā nu kho, bhante, paṇḍito hoti<pb ed="M" n="2.0067"/>? yato kho bhikkhu dhātukusalo ca hotī’’ti (ma. ni. 3.124) ādisuttapadavasena paṇḍitalakkhaṇaṃ dassento <hi rend="bold">‘‘catūhi vā kāraṇehī’’</hi>tiādimāha| saccapaṭivedhavasena paṇḍiccaṃ dassitanti paṭisambhidāvasena mahāpaññataṃ dassetuṃ <hi rend="bold">‘‘mahante atthe’’</hi>tiādi vuttaṃ|</p>

<p><hi rend="bold">guḷapūva</hi>nti guḷe missitvā katapūvaṃ| <hi rend="bold">baddhasattuguḷaka</hi>nti madhusakkharāhi piṇḍīkataṃ sattupiṇḍaṃ| <hi rend="bold">asecitabbakaṃ</hi> madhuādinā pageva tehi samayojitabbattā| <hi rend="bold">cintakajātiko</hi>ti dhammacintāya cintakasabhāvo| <hi rend="bold">sabbaññutaññāṇenevassā</hi>ti sabbaññutaññāṇeneva assa suttassa guṇaṃ paricchindāpetvā nāmaṃ gaṇhāpessāmi|</p>

<p rend="centre">madhupiṇḍikasuttavaṇṇanāya līnatthappakāsanā samattā|</p>

</xml>