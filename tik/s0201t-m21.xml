<xml src="s0201t-m21.xml">
<sutra id="m21"/>
<p rend="subhead">1. kakacūpamasuttavaṇṇanā</p>

<p rend="bodytext" n="222"><hi rend="paranum">222</hi><hi rend="dot">.</hi> <hi rend="bold">moḷi</hi>nti <pb ed="M" n="2.0078"/><pb ed="V" n="2.0074"/> kesaracanaṃ| <hi rend="bold">vehāyasa</hi>nti ākāse| <hi rend="bold">ratanacaṅkoṭavarenā</hi>ti ratanasilāmayavaracaṅkoṭakena sahassanetto sirasā paṭiggahi| ‘‘suvaṇṇacaṅkoṭakavarenā’’tipi (bu. vaṃ. aṭṭha. 23 dūrenidānakathā; jā. aṭṭha. 1.2 avidūrenidānakathā) pāṭho|</p>

<p rend="bodytext"><hi rend="bold">sā</hi>ti moḷi| moḷi etassa atthīti moḷiko, moḷiko eva <hi rend="bold">moḷiyo| phagguno</hi>ti pana nāmaṃ| <hi rend="bold">saṅkhā</hi>ti samaññā| velīyati khaṇamuhuttādivasena upadisīyatīti <hi rend="bold">velā,</hi> kāloti āha <hi rend="bold">‘‘tāyaṃ velāyaṃ…pe.… ayaṃ kālavelā nāmā’’</hi>ti| velayati paricchedavasena tiṭṭhatīti <hi rend="bold">velā,</hi> sīmā| velayati saṃkilesapakkhaṃ cālayatīti <hi rend="bold">velā,</hi> sīlaṃ| anatikkamanaṭṭhopi cassa saṃkilesadhammanimittaṃ acalanameva| viññupurisābhāve chapañcavācāmattaṃ <hi rend="bold">ovāde pamāṇaṃ nāma|</hi> <hi rend="bold">davasahagataṃ katvā</hi>ti kīḷāsahitaṃ katvā|</p>

<p rend="bodytext"><hi rend="bold">missībhūto</hi>ti ananulomikasaṃsaggavasena missībhūto| <hi rend="bold">‘‘avaṇṇaṃ bhāsatī’’</hi>ti saṅkhepato vuttaṃ vivarituṃ ‘‘tāpanapacanakoṭṭanādīnī’’tiādi vuttaṃ| <hi rend="bold">adhikaraṇampi karotī</hi>ti ettha yathā so adhikaraṇāya parisakkati, taṃdassanaṃ <hi rend="bold">‘‘imesaṃ bhikkhūna’’</hi>ntiādi| <hi rend="bold">adhikaraṇaṃ ākaḍḍhatī</hi>ti adhikaraṇaṃ uddissa te bhikkhū ākaḍḍhati, adhikaraṇaṃ vā tesu uppādento ākaḍḍhati| <hi rend="bold">uddesapadaṃ vā</hi>ti padaso uddesamattaṃ vā| <hi rend="bold">neva piyakamyatāyā</hi>ti neva attani satthuno piyabhāvakāmatāya| <hi rend="bold">na bhedādhippāyenā</hi>ti na satthuno tena bhikkhunā bhedādhippāyena| <hi rend="bold">atthakāmatāyā</hi>ti moḷiyaphaggunassa hitakāmatāya|</p>

<p rend="bodytext" n="224"><hi rend="paranum">224</hi><hi rend="dot">.</hi> <hi rend="bold">avaṇṇabhāsane</hi>ti <pb ed="V" n="2.0075"/> bhikkhunīnaṃ aguṇakathane| chandādīnaṃ vatthubhāvato kāmaguṇā gehaṃ viya gehaṃ, te ca te sitā nissitāti <hi rend="bold">gehassitā</hi>ti vuttā| taṇhāchandāpi tāsaṃ kattukāmatāpīti ubhayepi <hi rend="bold">taṇhāchandā, paṭighachandā</hi> pana tesaṃ kattukāmatā eva| phalikamaṇi viya pakatipabhassarassa cittasantānassa upasaṅgo viya vipariṇāmakāraṇaṃ rāgādayoti āha <hi rend="bold">‘‘rattampi cittaṃ vipariṇata’’</hi>ntiādi| <hi rend="bold">hitānukampī</hi>ti <pb ed="M" n="2.0079"/> karuṇāya paccupaṭṭhāpanamāha| ‘‘yassantarato na santi kopā’’tiādīsu (udā. 20) viya <hi rend="bold">antara</hi>-saddo cittapariyāyoti āha <hi rend="bold">‘‘dosantaroti dosacitto’’</hi>ti|</p>

<p rend="bodytext" n="225"><hi rend="paranum">225</hi><hi rend="dot">.</hi> dubbacatāya ovādaṃ asampaṭicchanto citteneva <hi rend="bold">paṭiviruddho aṭṭhāsi| gaṇhiṃsu</hi> cittaṃ, hadayagāhiniṃ paṭipajjiṃsūti attho| <hi rend="bold">pūrayiṃsu</hi> ajjhāsayanti attho| <hi rend="bold">ekasmiṃ samaye</hi> paṭhamabodhiyaṃ| ekāsanaṃ bhojanassa <hi rend="bold">ekāsanabhojanaṃ,</hi> ekavelāyameva bhojanaṃ| tañca kho pubbaṇhe evāti āha <hi rend="bold">‘‘ekaṃ purebhattabhojana’’</hi>ntiādi| sattakkhattuṃ bhuttabhojanampi imasmiṃ sutte ekāsanabhojananteva adhippetaṃ, na ekāsanikatāya ekāya eva nisajjāya bhojanaṃ| ‘‘appaḍaṃsa…pe.… samphassa’’ntiādīsu viya <hi rend="bold">appa</hi>-saddo abhāvatthoti āha <hi rend="bold">‘‘nirābādhataṃ, niddukkhata’’</hi>nti| padhānādivasena sallahukaṃ akicchaṃ uṭṭhānaṃ <hi rend="bold">sallahukuṭṭhānaṃ| na ekappahārenā</hi>ti na ekavārena, na ekasmiṃyeva kāleti adhippāyo| <hi rend="bold">dve bhojanānī</hi>ti ‘‘aparaṇhe rattiya’’nti kālavasena dve bhojanāni| <hi rend="bold">pañca guṇe</hi>ti appābādhādike pañca ānisaṃse| <hi rend="bold">satuppādakaraṇīyamattamevā</hi>ti satuppādamattakaraṇīyameva, nivāretabbassa punappunaṃ samādapanañca nāhosi|</p>

<p rend="bodytext"><hi rend="bold">maṇḍabhūmī</hi>ti ojavantabhūmi, yattha parisiñcanena vinā sassāni kiṭṭhāni sampajjanti| yuge yojetabbāni yoggāni, tesaṃ ācariyo <hi rend="bold">yoggācariyo,</hi> tesaṃ sikkhāpanako| gāmaṇihatthiādayopi ‘‘yoggā’’ti vuccantīti āha pāḷiyaṃ <hi rend="bold">‘‘assadammasārathī’’</hi>ti| catūsu maggesu <hi rend="bold">yena yena maggena icchati</hi>| javasamagādibhedāsu gatīsu <hi rend="bold">yaṃ yaṃ gatiṃ| taṃ taṃ</hi> maggaṃ <hi rend="bold">āruḷhāva</hi> otiṇṇāyeva| <hi rend="bold">neva vāretabbā</hi> rasmiviniggaṇhanena| <hi rend="bold">na vijjhitabbā</hi> patodalaṭṭhiyā| <hi rend="bold">gamanamevā</hi>ti ime yuttā mama icchānurūpaṃ mandaṃ gacchanti, samaṃ gacchanti, sīghaṃ gacchantīti khuresu nimittaggahaṇaṃ paṭṭhapetvā sārathinā tesaṃ gamanameva passitabbaṃ hoti, na tattha niyojanaṃ<pb ed="V" n="2.0076"/>| <hi rend="bold">tehipi</hi> bhikkhūhi| <hi rend="bold">pajahiṃsu</hi> pajahitabbaṃ| <hi rend="bold">sāladūsanā</hi>ti sālarukkhavisanāsakā| <hi rend="bold">aññā ca valliyo</hi> sālarukkhe vinandhitvā ṭhitā| <hi rend="bold">bahi nīharaṇenā</hi>ti sālavanato bahi chaḍḍanena| <hi rend="bold">susaṇṭhitā</hi>ti saṇṭhānasampannā, <hi rend="bold">mariyādaṃ</hi> <pb ed="M" n="2.0080"/> <hi rend="bold">bandhitvā</hi>ti ālavālasampādanavasena mariyādaṃ bandhitvā| <hi rend="bold">kipillapuṭakaṃ</hi> tambakipillakapuṭakaṃ| <hi rend="bold">sukkhadaṇḍakaharaṇaṃ</hi> ālavālabbhantarā|</p>

<p rend="bodytext" n="226"><hi rend="paranum">226</hi><hi rend="dot">.</hi> videharaṭṭhe jātasaṃvaḍḍhatāya <hi rend="bold">vedehikā</hi>| paṇḍā vuccati paññā, tāya itā gatā pavattāti <hi rend="bold">paṇḍitā| gahapatānī</hi>ti gehasāminī| <hi rend="bold">soraccenā</hi>ti saṃyamena| <hi rend="bold">nivātavuttī</hi>ti paṇipātakārī| <hi rend="bold">nibbutā</hi>ti nibbutaduccaritapariḷāhā| <hi rend="bold">uṭṭhāhikā</hi>ti uṭṭhānavīriyavatī| <hi rend="bold">kibbisā</hi>ti kurūrā|</p>

<p rend="bodytext" n="227"><hi rend="paranum">227</hi><hi rend="dot">.</hi> <hi rend="bold">evaṃ akkhantiyā dosaṃ dassetvā</hi>ti ‘‘guṇavanto’’ti loke patthaṭakittisaddānampi akkhantinimittaṃ ayasuppattiguṇaparihāniādiṃ akkhamatāyādīnavaṃ pakāsetvā| <hi rend="bold">vacanapathe</hi>ti vacanamagge yuttakālādike| saṇhābhāvopi hi vacanassa pavattiākāroti katvā ‘‘vacanapatho’’ tveva vutto| <hi rend="bold">tesaṃyeva</hi> kālādīnaṃ| mettā etassa atthīti mettaṃ, uppannaṃ mettacittaṃ etesanti <hi rend="bold">uppannamettacittā</hi>| puna ‘‘kālena vā, bhikkhave’’tiādi (pari. 362, 363) pāḷi dhammasabhāvadassanavasena pavattā ‘‘paraṃ codanāvasena vadantā nāma imehi ākārehi vadantī’’ti| <hi rend="bold">adhimuñcitvā</hi>ti abhirativasena tasmiṃ puggale bhāvanācittaṃ muñcitvā vissajjetvā| so puggalo ārammaṇaṃ etassāti <hi rend="bold">tadārammaṇaṃ,</hi> mettacittaṃ| yadi evaṃ padesavisayaṃ taṃ kathaṃ nippadesavisayaṃ viya hotīti codento <hi rend="bold">‘‘kathaṃ tadārammaṇaṃ sabbāvantaṃ lokaṃ karotī’’</hi>ti āha, itaro <hi rend="bold">‘‘pañca vacanapathe’’</hi>tiādinā pariharati| idha <hi rend="bold">tadārammaṇañcā</hi>ti tasseva mettacittassa ārammaṇaṃ katvāti pāḷiyaṃ vacanaseso daṭṭhabbo| tenāha <hi rend="bold">‘‘puna tassevā’’</hi>tiādi| sabbā sattakāyasaṅkhātā pajā etassa atthīti <hi rend="bold">sabbāvanto</hi>ti imamatthaṃ dassento <hi rend="bold">‘‘sabbāvanta’’</hi>nti āha| <hi rend="bold">vipulenā</hi>ti mahājanārammaṇena| mahantapariyāyo hi vipula-saddo, mahattañcettha bahukabhāvo| tenāha <hi rend="bold">‘‘anekasattārammaṇenā’’</hi>ti| <hi rend="bold">tañca puggala</hi>nti pañca vacanapathe gahetvā āgatapuggalaṃ| <hi rend="bold">cittassā</hi>ti mettāsahagatacittassa| ettha ca mettāsahagatena cetasā viharissāmāti sambandho| tattha kathanti āha <hi rend="bold">‘‘tañca puggalaṃ sabbañca lokaṃ tassa cittassa ārammaṇaṃ katvā adhimuccitvā’’</hi>ti|</p>

<p rend="bodytext" n="228"><hi rend="paranum">228</hi><hi rend="dot">.</hi> <hi rend="bold">tadatthadīpika</hi>nti <pb ed="V" n="2.0077"/><pb ed="M" n="2.0081"/> yā mettaṃ cetovimuttiṃ sammadeva bhāvetvā ṭhitassa nibbikārato kenaci vikāraṃ na āpādetabbatā, tadatthajotikaṃ| <hi rend="bold">apathavi</hi>nti pathavī na hotīti apathavī| <hi rend="bold">nippathavi</hi>nti sabbena sabbaṃ pathavībhāvābhāvaṃ| <hi rend="bold">tiriyaṃ pana aparicchinnā</hi>ti kasmā vuttaṃ, nanu cakkavāḷapabbatehi taṃ taṃ cakkavāḷaṃ paricchindati? na, tadaññacakkavāḷapathaviyā ekābaddhabhāvato| tiṇṇañhi cakkānaṃ antarasadise tiṇṇaṃ tiṇṇaṃ lokadhātūnaṃ antareyeva pathavī natthi lokantaranirayabhāvato| cakkavāḷapabbatantarehi sambaddhaṭṭhāne pathavī ekābaddhāva| vivaṭṭakāle hi saṇṭhahamānāpi pathavī yathāsaṇṭhitapathaviyā ekābaddhāva saṇṭhahati| tenāha <hi rend="bold">‘‘tiriyaṃ pana aparicchinnā’’</hi>ti| imināva gambhīrabhāvena vuttaparimāṇato paraṃ natthīti dīpitaṃ hoti|</p>

<p rend="bodytext" n="229"><hi rend="paranum">229</hi><hi rend="dot">.</hi> <hi rend="bold">haliddī</hi>ti haliddivaṇṇaṃ adhippetanti āha <hi rend="bold">‘‘yaṃ kiñci pītakavaṇṇa’’</hi>nti| vaṇṇasaṅkhātaṃ rūpaṃ assa atthīti rūpī, na rūpīti <hi rend="bold">arūpī</hi>ti āha <hi rend="bold">‘‘arūpo’’</hi>ti| tenevāha <hi rend="bold">‘‘sanidassanabhāvapaṭikkhepato’’</hi>ti|</p>

<p rend="bodytext" n="230"><hi rend="paranum">230</hi><hi rend="dot">.</hi> <hi rend="bold">pañca yojanasatānī</hi>ti himavantato samuddaṃ paviṭṭhaṭṭhānavasena vuttaṃ, na anotattadahamukhato| aññā nadiyo upādāya labbhamānaṃ gambhīrataṃ appameyyudakatañca gahetvā <hi rend="bold">‘‘gambhīrā appameyyā’’</hi>ti vuttaṃ| <hi rend="bold">aṭṭhakathāyaṃ</hi> pana tiṇukkāya tāpetabbattābhāvadassanaparametanti vuttaṃ <hi rend="bold">‘‘etena payogenā’’</hi>tiādi|</p>

<p rend="bodytext" n="231"><hi rend="paranum">231</hi><hi rend="dot">.</hi> tūlinī viya <hi rend="bold">tūlinī</hi>ti āha <hi rend="bold">‘‘simbalitūlalatātūlasamānā’’</hi>ti| sassaranti evaṃpavatto saddo <hi rend="bold">sassarasaddo</hi>| anuravadassanañhetaṃ| tathā <hi rend="bold">bhabbharasaddo</hi>| sabbametaṃ mettāvihārino cittassa dūsetuṃ asakkuṇeyyabhāvadassanaparaṃ| ayañhettha saṅkhepattho – yathā mahāpathavī kenaci purisena apathaviṃ kātuṃ na sakkā, yathā ākāse kiñci rūpaṃ paṭṭhapetuṃ na sakkā, yathā gaṅgāya udakaṃ tiṇukkāya tāpetuṃ na sakkā, yathā ca biḷārabhastaṃ thaddhaṃ pharusañca samphassaṃ kātuṃ na sakkā, evamevaṃ mettāya cetovimuttiyā āsevitāya bhāvitāya bahulīkatāya pañca vacanapathe gahetvā āgatapurisena kenaci pariyāyena cittassa aññathattaṃ kātuṃ na sakkāti|</p>

<p rend="bodytext" n="232"><hi rend="paranum">232</hi><hi rend="dot">.</hi> <hi rend="bold">ocarakā</hi>ti <pb ed="M" n="2.0082"/><pb ed="V" n="2.0078"/> parūpaghātavasena hīnakammakārino| tenāha <hi rend="bold">‘‘nīcakammakārakā’’</hi>ti| <hi rend="bold">anadhivāsanenā</hi>ti akkhamanena| <hi rend="bold">mayhaṃ ovādakaro na hotī</hi>ti paramhi anatthakārimhi cittapadosanena āghātuppādanena mama sāsane sammāpaṭipajjamāno nāma na hoti|</p>

<p rend="bodytext" n="233"><hi rend="paranum">233</hi><hi rend="dot">.</hi> <hi rend="bold">aṇu</hi>nti appakaṃ tanu parittakaṃ| <hi rend="bold">thūla</hi>nti mahantaṃ oḷārikaṃ| vacanapathassa pana adhippetattā taṃ sāvajjavibhāgena gahetabbanti āha <hi rend="bold">‘‘appasāvajjaṃ vā mahāsāvajjaṃ vā’’</hi>ti| khantiyā idaṃ bhāriyaṃ na hotīti avocuṃ <hi rend="bold">‘‘anadhi…pe.… passāmā’’</hi>ti| <hi rend="bold">dīgharatta</hi>nti cirakālaṃ, accantamevāti attho| accantañca hitasukhaṃ nāma aññādhigamenevāti āha <hi rend="bold">‘‘arahattena kūṭaṃ gaṇhanto’’</hi>ti|</p>

<p rend="centre">kakacūpamasuttavaṇṇanāya līnatthappakāsanā samattā|</p>

</xml>