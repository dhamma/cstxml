<xml src="s0201t-m23.xml">

<p rend="subhead"><pgroup id="m23"/><readunit id="m23">3. vammikasuttavaṇṇanā</readunit></p>

<p n="249"> <hi rend="bold">piyavacana</hi>nti <pb ed="V" n="2.0096"/> piyasamudācāro| viññujātikā hi paraṃ piyena samudācarantā ‘‘bhava’’nti vā, ‘‘devānaṃ piyo’’ti vā, ‘‘āyasmā’’ti vā samudācaranti, tasmā sammukhā sambodhanavasena ‘‘āvuso’’ti, tirokkhaṃ ‘‘āyasmā’’ti ayampi samudācāro| mahākassapuruvelakassapādayo aññepi kassapanāmakā atthīti <hi rend="bold">‘‘katarassa kassapassā’’</hi>ti pucchanti| <hi rend="bold">raññā</hi>ti kosalaraññā| <hi rend="bold">‘‘sañjāniṃsū’’</hi>ti saṅkhepato vuttamatthaṃ vivarituṃ <hi rend="bold">‘‘ayaṃ panā’’</hi>tiādi āraddhaṃ| <hi rend="bold">assā</hi>ti kumārakassapassa, ‘‘sañjāniṃsū’’ti vuttasañjānanassa vā| <hi rend="bold">puññāni karonto</hi>ti kappasatasahassaṃ devesu ca manussesu ca nibbattitvā dānādīni puññāni bhāvento| <hi rend="bold">osakkante</hi>ti parihāyamāne| <hi rend="bold">paṭhama</hi>nti kumārikākāle| <hi rend="bold">satthā upālittheraṃ paṭicchāpesi</hi> taṃ adhikaraṇaṃ vinayakammenevassā bhikkhuniyā pabbajjāya arogabhāvaṃ|</p>

<p><hi rend="bold">paññattivibhāvanā</hi>ti ‘‘andhavana’’ntveva paññāyamānassa vibhāvanā| <hi rend="bold">olīyatī</hi>ti saṅkucati saṇikaṃ vattati| <hi rend="bold">bhāṇako</hi>ti sarabhāṇako| <hi rend="bold">yaṃ atthi, taṃ gahetvā</hi>ti idāni pariyesitabbaṭṭhānaṃ natthi, yathāgataṃ pana yaṃ atthi, taṃ gahetvā| <hi rend="bold">balavaguṇe</hi>ti adhimattaguṇe| kassapabhagavato kāle niruḷhasamaññāvasena vacanasantatiyā avicchedena ca imasmimpi buddhuppāde taṃ ‘‘andhavana’’ntveva paññāyittha, uparūparivaḍḍhamānāya pathaviyā upari rukkhagacchādīsu sañjāyantesupīti| <hi rend="bold">sekkhapaṭipada</hi>nti sekkhabhāvāvahaṃ visuddhipaṭipattiṃ|</p>

<p><hi rend="bold">aññatara</hi>-saddo <pb ed="M" n="2.0102"/> apākaṭe viya pākaṭepi vattati eka-saddena samānatthattāti dassetuṃ <hi rend="bold">‘‘abhijānātī’’</hi>tiādi vuttaṃ| bhayabheravadassitampi abhikkanta-saddassa atthuddhāraṃ idha dassento evaṃ heṭṭhā tattha tattha katā atthasaṃvaṇṇanā parato tasmiṃ tasmiṃ suttapadese yathārahaṃ vattabbāti nayadassanaṃ karoti| kañcanasannibhattacatā suvaṇṇavaṇṇaggahaṇena gahitāti adhippāyenāha <hi rend="bold">‘‘chaviya’’</hi>nti| chavigatā pana vaṇṇadhātu eva ‘‘suvaṇṇavaṇṇo’’ti ettha vaṇṇaggahaṇena gahitāti apare| vaṇṇīyati kittīyati ugghosananti <hi rend="bold">vaṇṇo,</hi> thuti| vaṇṇīyati asaṅkarato vavatthapīyatīti <hi rend="bold">vaṇṇo,</hi> kulavaggo| vaṇṇīyati phalaṃ etena yathāsabhāvato vibhāvīyatīti <hi rend="bold">vaṇṇo,</hi> kāraṇaṃ| vaṇṇanaṃ dīgharassādivasena saṇṭhahananti <hi rend="bold">vaṇṇo,</hi> saṇṭhānaṃ| vaṇṇīyati aṇumahantādivasena pamīyatīti <hi rend="bold">vaṇṇo,</hi> pamāṇaṃ| vaṇṇeti vikāramāpajjamānaṃ hadayaṅgatabhāvaṃ pakāsetīti <pb ed="V" n="2.0097"/> <hi rend="bold">vaṇṇo,</hi> rūpāyatanaṃ| evaṃ tena tena pavattinimittena vaṇṇa-saddassa tasmiṃ tasmiṃ atthe pavatti veditabbā|</p>

<p><hi rend="bold">anavasesattaṃ</hi> sakalatā kevalatā| <hi rend="bold">kevalakappā</hi>ti ettha keci īsaṃ asamattā kevalā kevalakappāti vadanti, evaṃ sati anavasesattho eva kevala-saddo siyā| anatthantarena pana kappa-saddena padavaḍḍhanaṃ katvā kevalā eva kevalakappā| tathā vā kappanīyattā paññapetabbattā kevalakappā| <hi rend="bold">yebhuyyatā</hi> bahulabhāvo| <hi rend="bold">abyāmissatā</hi> vijātiyena asaṅkaro suddhatā| <hi rend="bold">anatirekatā</hi> taṃmattatā visesābhāvo| <hi rend="bold">kevalakappa</hi>nti kevalaṃ daḷhaṃ katvāti attho| kevalaṃ vuccati nibbānaṃ sabbasaṅkhatavivittattā| tenāha <hi rend="bold">‘‘visaṃyogādianekattho’’</hi>ti| kevalaṃ etassa adhigataṃ atthīti <hi rend="bold">kevalī,</hi> sacchikatanirodho khīṇāsavo|</p>

<p><hi rend="bold">kappa-saddo</hi> panāyaṃ supasaggo anupasaggo cāti adhippāyena okappanīyapade labbhamānaṃ okappasaddamattaṃ nidasseti, aññathā kappa-saddassa atthuddhāre okappanīyapadaṃ anidassanameva siyā| <hi rend="bold">samaṇakappehī</hi>ti vinayasiddhehi <pb ed="M" n="2.0103"/> samaṇavohārehi| <hi rend="bold">niccakappa</hi>nti niccakālaṃ| <hi rend="bold">paññattī</hi>ti nāmaṃ| nāmañhetaṃ tassa āyasmato, yadidaṃ kappoti| <hi rend="bold">kappitakesamassū</hi>ti kattarikāya cheditakesamassu| <hi rend="bold">dvaṅgulakappo</hi>ti majjhanhikavelāya vītikkantāya dvaṅgulatāvikappo| <hi rend="bold">leso</hi>ti apadeso| anavasesaṃ pharituṃ samatthassapi obhāsassa kenaci kāraṇena ekadesapharaṇampi siyā, ayaṃ pana sabbasova pharīti dassetuṃ samantattho kappa-saddo gahitoti āha <hi rend="bold">‘‘anavasesaṃ samantato’’</hi>ti|</p>

<p><hi rend="bold">samaṇasaññāsamudācārenā</hi>ti ‘‘ahaṃ samaṇo’’ti evaṃ uppannasaññāsamuṭṭhitena samudācārena, tannimittena vā tabbohārena| <hi rend="bold">pubbayoge</hi>ti pubbayogakathāyaṃ| <hi rend="bold">papañco esā</hi>ti eso tumhesu āgatesu yathāpavatto paṭisanthāro kathāsamudācāro ca amhākaṃ papañco| ettakampi akatvā samaṇadhammameva karomāti adhippāyo|</p>

<p><hi rend="bold">ariyabhūmiṃ patto</hi>ti anāgāmiphalaṃ adhigato| pakkusātikulaputtaṃ sandhāya vadati| <hi rend="bold">vibhajitvā</hi>ti vibhāgaṃ katvā| <hi rend="bold">turitālapanavasenā</hi>ti turitaṃ ālapanavasena| tena dullabho ayaṃ samaṇo, tasmā sīghamassa pañho kathetabbo, iminā ca sīghaṃ gantvā satthā pucchitabboti turitaṃ ālapīti dasseti| <hi rend="bold">‘‘yathā vā’’</hi>tiādinā pana vacanālaṅkāravasena dvikkhattuṃ ālapati| <hi rend="bold">evamāhā</hi>ti ‘‘bhikkhu bhikkhū’’ti evaṃ dvikkhattuṃ avoca|</p>

<p>vammikapariyāyena <pb ed="V" n="2.0098"/> karajakāyaṃ paccakkhaṃ katvā dassentī devatā <hi rend="bold">‘‘ayaṃ vammiko’’</hi>ti āha| tāya pana bhāvatthassa abhāsitattā saddatthameva dassento <hi rend="bold">‘‘purato ṭhitaṃ…pe.… ayanti āhā’’</hi>ti avoca| sesesupi eseva nayo| <hi rend="bold">maṇḍūka</hi>nti thalamaṇḍūkaṃ| so hi uddhumāyikāti vuccati, na udakamaṇḍūko| tassa nivāsato vāto mā kho bādhayitthāti <hi rend="bold">‘‘uparivātato apagammā’’</hi>ti vuttaṃ| kathaṃ panāyaṃ devatā iminā nīhārena ime pañhe therassa ācikkhīti? keci tāva āhu – yathāsutamatthaṃ upamābhāvena gahetvā attano paṭibhānena upameyyatthaṃ manasā cintetvā taṃ bhagavāva imassa ācikkhissati| sā ca desanā atthāya hitāya sukhāya hotīti ‘‘ayaṃ vammiko’’tiādinā upamāvaseneva pannarasa pañhe therassa ācikkhi| kassapasammāsambuddhakāle kira bārāṇasiyaṃ eko seṭṭhi aḍḍho mahaddhano mahantaṃ nidhānaṃ <pb ed="M" n="2.0104"/> nidahitvā palighādiākārāni kānicipi laṅgāni tattha ṭhapesi| so maraṇakāle attano sahāyassa brāhmaṇassa ārocesi – ‘‘imasmiṃ ṭhāne mayā nidhānaṃ nidahitaṃ, taṃ mama puttassa viññutaṃ pattassa dassetī’’ti vatvā kālamakāsi| brāhmaṇo sahāyakaputtassa viññutaṃ pattakāle taṃ ṭhānaṃ dassesi| so nikhanitvā sabbapacchā nāgaṃ passi, nāgo attano puttaṃ disvā ‘‘sukheneva dhanaṃ gaṇhatū’’ti apagacchi| svāyamattho tadā loke pākaṭo jāto| ayaṃ pana devatā tadā bārāṇasiyaṃ gahapatikule nibbattitvā viññutaṃ patto satthari parinibbute uraṃ datvā sāsane pabbajito pañcahi sahāyakabhikkhūhi saddhiṃ samaṇadhammamakāsi| ye sandhāya vuttaṃ ‘‘pañca bhikkhū nisseṇiṃ bandhitvā’’tiādi| tena vuttaṃ ‘‘yathāsutamatthaṃ upamābhāvena gahetvā’’tiādi| apare pana ‘‘devatā attano paṭibhānena ime pañhe evaṃ abhisaṅkharitvā therassa ācikkhī’’ti vadanti| <hi rend="bold">devaputte nissakkaṃ</hi> devaputtapañhattā tassa atthassa|</p>

<p n="251"> catūhi mahābhūtehi nibbattoti <hi rend="bold">cātumahābhūtiko</hi>| tenāha <hi rend="bold">‘‘catumahābhūtamayassā’’</hi>ti| <hi rend="bold">vamati</hi> uggiranto viya hotīti attho| <hi rend="bold">vantako</hi>ti ucchaḍḍako| <hi rend="bold">vantussayo</hi>ti upacikāhi vantassa mattikāpiṇḍassa ussayabhūto| <hi rend="bold">vantasinehasambaddho</hi>ti vantena kheḷasinehena sampiṇḍito| <hi rend="bold">asucikalimalaṃ vamatī</hi>ti ettha mukhādīhi pāṇakānaṃ niggamanato pāṇake vamatīti ayampi attho labbhateva| <hi rend="bold">ariyehi vantako</hi>ti kāyabhāvasāmaññena vuttaṃ| dukkhasaccapariññāya vā sabbassapi tebhūmakadhammajātassa pariññātattā sabbopi kāyo ariyehi chandarāgappahānena vanto eva| <hi rend="bold">taṃ sabba</hi>nti yehi tīhi aṭṭhisatehi ussito, yehi nhārūhi sambaddho, yehi maṃsehi avalitto, yena allacammena pariyonaddho, yāya chaviyā rañjito, taṃ aṭṭhiādisabbaṃ accantameva jigucchitvā virattatāyavantameva| <hi rend="bold">‘‘yathā cā’’</hi>tiādinā vattabbopamatopi vammiko viya vammikoti imamatthaṃ dasseti|</p>

<p>sambhavati <pb ed="V" n="2.0099"/> etasmāti sambhavo, mātāpettiko sambhavo etassāti <hi rend="bold">mātāpettikasambhavo</hi>| tassa| upaciyati etenāti upacayo’ odanakummāsaṃ upacayo etassāti <hi rend="bold">odanakummāsūpacayo</hi>| tassa| adhuvasabhāvatāya <pb ed="M" n="2.0105"/> <hi rend="bold">aniccadhammassa,</hi> sedagūtha-pitta-semhādi-dhātukkhobha-garubhāvaduggandhānaṃ vinodanāya <hi rend="bold">ucchādetabbadhammassa,</hi> parito sambāhanena <hi rend="bold">parimadditabbadhammassa,</hi> khaṇe khaṇe bhijjanasabhāvatāya <hi rend="bold">bhedanadhammassa,</hi> tato eva vikiraṇasabhāvatāya <hi rend="bold">viddhaṃsanadhammassā</hi>ti dhamma-saddo paccekaṃ yojetabbo| <hi rend="bold">tanuvilepanenā</hi>ti kāyāvalepanena ucchādanavilepanena| <hi rend="bold">aṅgapaccaṅgābādhavinodanatthāyā</hi>ti tādisasamuṭṭhāna-sarīravikāravigamāya| yasmā sukkasoṇitaṃ āhāro, ucchādanaṃ parimaddanañca yathārahaṃ uppādassa, vuḍḍhiyā ca paccayo, tasmā āha <hi rend="bold">‘‘mātāpettika…pe.… kathito’’</hi>ti| <hi rend="bold">uccāvacabhāvo</hi>ti yathārahaṃ yojetabbo – odanakummāsūpacaya-ucchādanaparimaddanaggahaṇehi <hi rend="bold">uccabhāvo, vaḍḍhī</hi>| mātāpettikasambhavaggahaṇena <hi rend="bold">samudayo</hi>| itarehi <hi rend="bold">avacabhāvo, parihāni, atthaṅgamo</hi> pakāsito| aṅgapaccaṅgānaṃ saṇṭhapanampi hi vaṭṭapaccayattā vaṭṭanti|</p>

<p><hi rend="bold">kodho</hi> dhūmoti ettha dhūmapariyāyena kodhassa vuttattā dhūma-saddo kodhe vattatīti vuttaṃ <hi rend="bold">‘‘dhūmo viya dhūmo’’</hi>ti| <hi rend="bold">bhasmanī</hi>ti <hi rend="bold">bhasmaṃ| mosavajja</hi>nti musāvādo| dhūmo eva <hi rend="bold">dhūmāyitaṃ</hi>| icchā dhūmāyitaṃ etissāti <hi rend="bold">icchādhūmāyitā,</hi> pajā| icchādhūmāyitasaddassa taṇhāya vutti vuttanayo eva| <hi rend="bold">dhūmāyanto</hi>ti vitakkasantāpena saṃtappento, vitakkentoti attho| <hi rend="bold">palipo</hi>ti dukkaramahākaddamaṃ| <hi rend="bold">timūla</hi>nti tīhi mūlehi patiṭṭhitaṃ viya acalaṃ pavattanti vuttaṃ| <hi rend="bold">rajo ca dhūmo ca mayā pakāsitā</hi>ti rajasabhāvakaraṇaṭṭhena ‘‘rajo’’ti ca dhūmasabhāvakaraṇaṭṭhena ‘‘dhūmo’’ti ca mayā pakāsitā| <hi rend="bold">pakatidhūmo</hi> viya aggissa kilesaggijālassa paññāṇabhāvato| <hi rend="bold">dhammadesanādhūmo</hi> ñāṇaggisandhīpanassa pubbaṅgamabhāvato| <hi rend="bold">ayaṃ rattiṃ dhūmāyanā</hi>ti yā divā kattabbakammante uddissa rattiyaṃ anuvitakkanā, ayaṃ rattiṃ dhūmāyanā|</p>

<p><hi rend="bold">sattannaṃ dhammāna</hi>nti idaṃ sutte (cūḷani. mettagūmāṇavapucchāniddesa 28) āgatanayena vuttaṃ| suttañca tathā ārādhanaveneyyajjhāsayavasena| tadekaṭṭhatāya vā tadaññakilesānaṃ| <hi rend="bold">sundarapañño</hi>ti ñātatīraṇapahānapariññāya paññāya sundarapañño|</p>

<p><hi rend="bold">eta</hi>nti <pb ed="M" n="2.0106"/> ‘‘sattha’’nti etaṃ <hi rend="bold">adhivacanaṃ</hi> saṃkilesadhammānaṃ sasanato samucchindanato| nti vīriyaṃ| <hi rend="bold">paññāgatikameva</hi> paññāya hitasseva adhippetattā| lokiyāya paññāya ārambhakāle lokiyavīriyaṃ <pb ed="V" n="2.0100"/> gahetabbaṃ, lokuttarāya paññāya pavattikkhaṇe lokuttaravīriyaṃ gahetabbanti yojanā| <hi rend="bold">atthadīpanā</hi>ti upameyyatthadīpanī upamā|</p>

<p><hi rend="bold">gāmato</hi>ti attano vasanagāmato| <hi rend="bold">mante</hi>ti āthabbanamante| te hi brāhmaṇā araññe eva vācenti ‘‘mā aññe assosu’’nti| <hi rend="bold">tathā akāsī</hi>ti cattāro koṭṭhāse akāsi| evamettha vammikapañhasseva vasena upamā āgatā, sesānaṃ vasena heṭṭhā vuttanayena veditabbā|</p>

<p>laṅganaṭṭhena nivāraṇaṭṭhena <hi rend="bold">laṅgī,</hi> paligho| <hi rend="bold">ñāṇamukhe</hi>ti vipassanāñāṇavīthiyaṃ| <hi rend="bold">patatī</hi>ti pavattati| <hi rend="bold">kammaṭṭhānuggahaparipucchāvasenā</hi>ti catusaccakammaṭṭhānassa uggaṇhanena tassa atthaparipucchāvasena ceva vipassanāsaṅkhāta-atthavinicchaya-paripucchāvasena ca| sabbaso ñātuṃ icchā hi paripucchā| vipassanā ca aniccādito sabbatebhūmakadhammānaṃ ñātuṃ icchati| evaṃ vipassanāvasena avijjāpahānamāha, uparikattabbasabbhāvato na tāva maggavasena|</p>

<p><hi rend="bold">valliantare vā</hi>ti <hi rend="bold">vā</hi>-saddo paṃsuantare vā mattikantare vāti avuttavikappattho| <hi rend="bold">cittāvilamattakovā</hi>ti cittakkhobhamattakova| <hi rend="bold">aniggahito</hi>ti paṭisaṅkhānabalena anivārito| <hi rend="bold">mukhavikulanaṃ</hi> mukhasaṅkoco| <hi rend="bold">hanusañcopanaṃ pāpeti</hi> antojappanāvatthāyaṃ| <hi rend="bold">disā vilokanaṃ pāpeti</hi> yattha bādhetabbo ṭhito, taṃdassanatthaṃ nivārakaparivāraṇatthaṃ| <hi rend="bold">daṇḍasatthābhinipāta</hi>nti daṇḍasatthānaṃ parassa upari nipātanāvatthaṃ| yena kodhena aniggahitena mātādikaṃ aghātetabbaṃ ugghātetvā ‘‘ayuttaṃ vata mayā kata’’nti attānampi hanati, taṃ sandhāyetaṃ vuttaṃ <hi rend="bold">‘‘paraghātanampi attaghātanampi pāpetī’’</hi>ti| yena vā parassa haññamānassa vasena ghātakopi ghātanaṃ pāpuṇāti, tādisassa vasenāyamattho veditabbo| kodhasāmaññena hetaṃ vuttaṃ <hi rend="bold">‘‘paraṃ ghātetvā attānaṃ ghātetī’’</hi>ti| <hi rend="bold">paramussadagato</hi>ti paramukkaṃsagato| daḷhaṃ parissayamāvahatāya <hi rend="bold">kodhova kodhūpāyāso</hi>| tenāha <hi rend="bold">‘‘balavappatto’’</hi>tiādi|</p>

<p><hi rend="bold">dvedhāpathasamā</hi> <pb ed="M" n="2.0107"/> <hi rend="bold">hoti</hi> appaṭipattihetubhāvato|</p>

<p><hi rend="bold">kusaladhammo na tiṭṭhati</hi> nīvaraṇehi nivāritaparamattā| samathapubbaṅgamaṃ vipassanaṃ bhāvayato paṭhamaṃ samathena nīvaraṇavikkhambhanaṃ hoti, vipassanā pana tadaṅgavaseneva tāni nīharatīti vuttaṃ <hi rend="bold">‘‘vikkhambhanatadaṅgavasenā’’</hi>ti|</p>

<p>‘‘kummova <pb ed="V" n="2.0101"/> aṅgāni sake kapāle’’tiādīsu (saṃ. ni. 1.17) kummassa aṅgabhāvena visesato pādasīsāni eva vuccantīti āha <hi rend="bold">‘‘pañceva aṅgāni hontī’’</hi>ti| vipassanācārassa vuccamānattā adhikārato sammasanīyānameva dhammānaṃ idha gahaṇanti <hi rend="bold">‘‘sabbepi saṅkhatā dhammā’’</hi>ti visesaṃ katvāva vuttaṃ| tenāha bhagavā ‘‘pañcannetaṃ upādānakkhandhānaṃ adhivacana’’nti|</p>

<p>sunanti koṭṭanti etthāti <hi rend="bold">sūnā,</hi> adhikuṭṭananti āha <hi rend="bold">‘‘sūnāya uparī’’</hi>ti| <hi rend="bold">asinā</hi>ti maṃsakantanena| <hi rend="bold">ghātiyamānā</hi>ti haññamānā vibādhiyamānā| <hi rend="bold">vatthukāmānaṃ upari katvā</hi>ti vatthukāmesu ṭhapetvā te accādhānaṃ katvā| <hi rend="bold">kantitā</hi>ti chinditā| <hi rend="bold">koṭṭitā</hi>ti bilaso vibhajitā| <hi rend="bold">chandarāgappahāna</hi>nti chandarāgassa vikkhambhanappahānaṃ|</p>

<p><hi rend="bold">sammattā</hi>ti mucchitā sammūḷhā| <hi rend="bold">nandīrāgaṃ upagamma vaṭṭaṃ vaḍḍhentī</hi>ti sammūḷhattā evādīnavaṃ apassantā nandīrāgassa ārammaṇaṃ upagantvā taṃ paribrūhenti| <hi rend="bold">nandīrāgabaddhā</hi>ti nandīrāge laggattā tena baddhā| <hi rend="bold">vaṭṭe laggantī</hi>ti tebhūmake vaṭṭe sajjanti| tattha sajjattā eva <hi rend="bold">dukkhaṃ patvāpi na ukkaṇṭhanti</hi> na nibbindanti| idha anavasesappahānaṃ adhippetanti āha <hi rend="bold">‘‘catutthamaggena nandīrāgappahānaṃ kathita’’</hi>nti|</p>

<p><hi rend="bold">anaṅgaṇasutte</hi> (ma. ni. aṭṭha. 1.63) <hi rend="bold">pakāsito eva</hi> ‘‘chandādīhi na gacchantī’’tiādinā| <hi rend="bold">‘‘buddho so bhagavā’’</hi>tiādi ‘‘namo karohī’’ti (ma. ni. 1.249, 251) vuttanamakkārassa karaṇākāradassanaṃ| <hi rend="bold">bodhāyā</hi>ti catusaccasambodhāya| tathā damathasamathataraṇaparinibbānāni ariyamaggavasena veditabbāni| samathaparinibbānāni pana anupādisesavasenapi yojetabbāni| <hi rend="bold">kammaṭṭhānaṃ ahosī</hi>ti vipassanākammaṭṭhānaṃ ahosi| <hi rend="bold">etassa pañhassā</hi>ti etassa pannarasamassa pañhassa attho| evaṃ itaresupi vattabbaṃ vipassanākammaṭṭhānaṃ khīṇāsavaguṇehi matthakaṃ pāpento yathānusandhināva desanaṃ niṭṭhapesi, na <pb ed="M" n="2.0108"/> pucchitānusandhināti adhippāyo| nanu ca pucchāvasenāyaṃ desanā āraddhāti? saccaṃ āraddhā, evaṃ pana ‘‘pucchāvasiko nikkhepo’’ti vattabbaṃ, na ‘‘pucchānusandhivasena niṭṭhapitā’’ti| antarapucchāvasena desanāya aparivattitattā ārambhānurūpameva pana desanā niṭṭhapitā|</p>

<p rend="centre">vammikasuttavaṇṇanāya līnatthappakāsanā samattā|</p>

</xml>