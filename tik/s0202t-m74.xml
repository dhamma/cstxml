<xml src="s0202t-m74.xml">

<p rend="subhead"><pgroup id="m74"/><readunit id="m74">4. dīghanakhasuttavaṇṇanā</readunit></p>

<p rend="bodytext" n="201"><hi rend="paranum">201</hi><hi rend="dot">.</hi> khananaṃ <pb ed="V" n="2.0098"/> khataṃ, sūkarassa khataṃ ettha atthīti sūkarakhatā, sūkarassa vā imasmiṃ buddhuppāde paṭhamaṃ khataṃ upādāya <hi rend="bold">sūkarakhatā,</hi> tāya| <hi rend="bold">evaṃnāmake</hi>ti evaṃ itthiliṅgavasena laddhanāmake| <hi rend="bold">paṃsudhote</hi>ti dhotapaṃsuke| <hi rend="bold">otaritvā abhiruhitabba</hi>nti pakatibhūmito anekehi sopānaphalakehi otaritvā puna leṇadvāraṃ katipayehi abhiruhitabbaṃ|</p>

<p rend="bodytext"><hi rend="bold">ṭhitakovā</hi>ti mātulassa ṭhitattā tattha sagāravasapatissavasena ṭhitakova| kiñcāpi sabba-saddo avisesato anavasesapariyādāyako, vatthuadhippāyānurodhī pana saddappayogoti tamatthaṃ sandhāya paribbājako <hi rend="bold">‘‘sabbaṃ me nakkhamatī’’</hi>ti āha| yā loke manussupapattiyotiādikā upapattiyo, tā anatthasamudāgatā tattha tattheva sattānaṃ ucchijjanato, tasmā samayavādīhi vuccamānā sabbā āyatiṃ uppajjanupapatti na hoti| jalabubbuḷakā viya hi ime sattā tattha tattha samaye uppajjitvā bhijjanti, tesaṃ tattha paṭisandhi natthīti assa adhippāyo| tenāha <hi rend="bold">‘‘paṭisandhiyo’’</hi>tiādi| <hi rend="bold">assa adhippāyaṃ muñcitvā</hi>ti yenādhippāyena paribbājako ‘‘sabbaṃ me nakkhamatī’’ti āha, taṃ tassa adhippāyaṃ jānantopi ajānanto viya hutvā tassa <hi rend="bold">akkhare tāva dosaṃ dassento</hi>ti <pb ed="M" n="2.0098"/> padesasabbaṃ sandhāya tena vuttaṃ, sabbasabbavisayaṃ katvā tattha dosaṃ gaṇhanto| yathā loke kenaci ‘‘sabbaṃ vuttaṃ, taṃ musā’’ti vutte tassa vacanassa sabbantogadhattā musābhāvo āpajjeyya, evaṃ imassapi ‘‘sabbaṃ me nakkhamatī’’ti vadato tathā pavattā diṭṭhipi nakkhamatīti atthato āpannameva hoti| tenāha bhagavā – ‘‘esāpi te diṭṭhi nakkhamatī’’ti| yathā pana kenaci ‘‘sabbaṃ vuttaṃ musā’’ti vutte adhippāyānurodhinī saddappavatti, tassa vacanaṃ muñcitvā tadaññesameva musābhāvo ñāyāgato, evamidhāpi ‘‘sabbaṃ me nakkhamatī’’ti vacanato yassā diṭṭhiyā vasena ‘‘sabbaṃ me nakkhamatī’’ti tena vuttaṃ, taṃ diṭṭhiṃ muñcitvā tadaññameva yathādhippetaṃ sabbaṃ nakkhamatīti ayamattho ñāyāgato, bhagavā pana vādīvaro sukhumāya āṇiyā thūlaṃ āṇiṃ nīharanto viya upāyena tassa diṭṭhigataṃ nīharituṃ tassa adhippāyena avatvā saddavasena tāva labbhamānaṃ dosaṃ dassento <hi rend="bold">‘‘yāpi kho te’’</hi>tiādimāha| tena vuttaṃ – ‘‘assa adhippāyaṃ muñcitvā akkhare tāva dosaṃ dassento’’ti|</p>

<p rend="bodytext">paribbājako <pb ed="V" n="2.0099"/> pana yaṃ sandhāya ‘‘sabbaṃ me nakkhamatī’’ti mayā vuttaṃ, ‘‘ayaṃ so’’ti yathāvuttadosapariharaṇatthaṃ tasmiṃ atthe vuccamāne esa doso sabbo na hoti, evampi samaṇo gotamo mama vāde dosameva āropeyyāti attano ajjhāsayaṃ niguhitvā yathāvuttadosaṃ pariharitukāmo <hi rend="bold">‘‘esā me’’</hi>tiādimāha| tattha <hi rend="bold">tampassa tādisamevā</hi>ti yaṃ ‘‘sabbaṃ me nakkhamatī’’ti gahitaṃ vatthu, tampi tādisameva bhaveyyāti| ayañca sabbantogadhadiṭṭhi mayhampi diṭṭhivatthu, taṃ me khameyyavāti| yasmā pana ‘‘esāpi diṭṭhi tuyhaṃ nakkhamatī’’ti yāpi diṭṭhi vuttā bhavatā gotamena, sāpi mayhaṃ nakkhamati, tasmā sabbaṃ me nakkhamatevāti paribbājakassa adhippāyo| tenāha – <hi rend="bold">‘‘taṃ pariharāmīti saññāya vadatī’’</hi>ti| tathā ca vakkhati <hi rend="bold">‘‘tasmāpi ucchedadiṭṭhi mayhaṃ nakkhamatī’’</hi>ti| ‘‘esā me diṭṭhī’’ti yā ṭhitibhūtā diṭṭhi, tāya ‘‘sabbaṃ me nakkhamatī’’ti panettha sabbaggahaṇena gahitattā āha – <hi rend="bold">‘‘atthato panassa esā diṭṭhi na me khamatīti āpajjatī’’</hi>ti| ayaṃ dosoti dassento āha <hi rend="bold">‘‘yassa panā’’</hi>tiādi| <hi rend="bold">esā</hi>ti diṭṭhi| <hi rend="bold">rucita</hi>nti diṭṭhidassanena abhinivisitvā rocetvā gahitaṃ| <hi rend="bold">tena hi diṭṭhiakkhamena arucitena bhavitabbanti</hi> sati diṭṭhiyā akkhamabhāve tato tāya gahitāya khameyya rucceyya yathā, evaṃ sabbassa akkhamabhāveti <pb ed="M" n="2.0099"/> aparabhāge <hi rend="bold">sabbaṃ khamati ruccatīti āpajjati| na panesa taṃ sampaṭicchatī</hi>ti esa ‘‘sabbaṃ me nakkhamatī’’ti evaṃ vadanto ucchedavādī taṃ vuttanayena sabbassa khamanaṃ ruccanaṃ na sampaṭicchati| ñāyena vuttamatthaṃ kathaṃ na sampaṭicchatīti āha <hi rend="bold">‘‘kevalaṃ tassāpi ucchedadiṭṭhiyā ucchedameva gaṇhātī’’</hi>ti| sabbesañhi dhammānaṃ āyatiṃ uppādaṃ aruccitvā taṃ sandhāya ayaṃ ‘‘sabbaṃ me nakkhamatī’’ti vadati, ucchedadiṭṭhikesu ca ucchinnesu kuto ucchedadiṭṭhisabhāvoti|</p>

<p rend="bodytext"><hi rend="bold">tenā</hi>ti tena kāraṇena, yasmā idhekacce sattā īdisaṃ diṭṭhiṃ paggayha tiṭṭhanti, tasmāti vuttaṃ hoti| pajahanakena vā cittena ekajjhaṃ gahetvā pajahanakehi appajahanake niddhāretuṃ bhagavā ‘‘ato…pe.… bahutarā’’ti avocāti āha – <hi rend="bold">‘‘pajahanakesu nissakka’’</hi>nti yathā ‘‘pañcasīlehi pabhāvanā paññavantatarā’’ti| <hi rend="bold">‘‘bahū’’</hi>ti vatvā na kevalaṃ bahū, atha kho ativiya bahūti dassento <hi rend="bold">‘‘bahutarā’’</hi>ti āha| <hi rend="bold">‘‘bahū hī’’</hi>ti nayidaṃ nissakkavacanaṃ, atha kho paccattavacanaṃ| kathaṃ hi-saddoti āha <hi rend="bold">‘‘hi-kāro nipātamatta’’</hi>nti| anissakkavacanaṃ tāva tassa pajahanakānaṃ bahubhāvato tepi parato ‘‘bahutarā’’ti vuccīyanti| <hi rend="bold">mūladassana</hi>nti ye tādisaṃ dassanaṃ paṭhamaṃ upādiyanti, tajjātikameva pacchā gahitadassanaṃ| vijātiyañhi paṭhamaṃ gahitadassanaṃ appahāya vijātiyassa gahaṇaṃ na sambhavati viruddhassa abhinivesassa saha anavaṭṭhānato<pb ed="V" n="2.0100"/>| aviruddhaṃ pana mūladassanaṃ avissajjitvā visayādibhedabhinnaṃ aparadassanaṃ gahetuṃ labbhati| tenāha <hi rend="bold">‘‘ettha cā’’</hi>tiādi|</p>

<p rend="bodytext">tattha kiñcāpi ekaccasassatavādo sassatucchedābhinivesānaṃ vasena yathākkamaṃ sassatucchedaggāhanajātiko, ucchedaggāhena pana sassatābhinivesassa taṃgāhena ca asassatābhinivesassa virujjhanato ubhayatthapi <hi rend="bold">‘‘ekaccasassataṃ vā gahetuṃ na sakkā’’</hi>ti vuttaṃ, tathā <hi rend="bold">‘‘sassataṃ vā ucchedaṃ vā na sakkā gahetu’’</hi>nti ca| mūlasassatañhi paṭhamaṃ gahitaṃ| <hi rend="bold">āyatanesupi yojetabba</hi>nti paṭhamaṃ cakkhāyatanaṃ sassatanti gahetvā aparabhāge na kevalaṃ cakkhāyatanameva sassataṃ, sotāyatanampi sassataṃ, ghānāyatanādipi sassatanti gaṇhātītiādinā yojetabbaṃ| <hi rend="bold">āyatanesupī</hi>ti pi-saddena dhātūnaṃ indriyānampi gāho daṭṭhabbo| <hi rend="bold">idaṃ sandhāyā</hi>ti <pb ed="M" n="2.0100"/> ‘‘mūle sassata’’ntiādinā vuttapaṭhamaggāhassa samānajātiyaṃ aparaggāhaṃ sandhāya|</p>

<p rend="bodytext"><hi rend="bold">dutiyavāre</hi> paṭhamavāre vuttasadisaṃ vuttanayeneva veditabbaṃ| <hi rend="bold">tattha ādīnavaṃ disvā</hi>ti ‘‘yadi rūpaṃ sassataṃ siyā, nayidaṃ ābādhāya saṃvatteyya| yasmā ca kho idaṃ rūpaṃ asassataṃ, tasmā abhiṇhapaṭipīḷanaṭṭhena udayavayavantatāya rūpaṃ aniccaṃ saṅkhataṃ paṭiccasamuppannaṃ, sassatābhiniveso micchā’’tiādinā tattha sassatavāde ādīnavaṃ dosaṃ disvā| <hi rend="bold">oḷārika</hi>nti tasmā paṭipīḷanaṭṭhena ayāthāvaggāhatāya rūpaṃ na saṇhaṃ oḷārikameva| vedanādīnampi aniccādibhāvadassanaṃ rūpavedanāādīnaṃ samānayogakkhamattā| <hi rend="bold">vissajjetī</hi>ti pajahati|</p>

<p rend="bodytext"><hi rend="bold">tisso laddhiyo</hi>ti sassatucchedekaccasassatadiṭṭhiyo| yasmā sassatadiṭṭhikā vaṭṭe rajjanassa āsannā| tathā hi te olīyantīti vuccanti, bhavābhavadiṭṭhīnaṃ vasena imesaṃ sattānaṃ saṃsārato sīsukkhipanaṃ natthīti etāva tisso visesato gahetabbā|</p>

<p rend="bodytext"><hi rend="bold">idhalokaṃ paralokañca atthīti jānātī</hi>ti ettāvatā sassatadassanassa appasāvajjatākāraṇamāha, <hi rend="bold">vaṭṭaṃ assādeti, abhinandatī</hi>ti iminā dandhavirāgatāya| tenāha <hi rend="bold">‘‘tasmā’’</hi>tiādi| <hi rend="bold">idhalokaṃ paralokañca atthīti jānātī</hi>ti iminā tāsu tāsu gatīsu sattānaṃ saṃsaraṇaṃ paṭikkhipatīti dasseti, <hi rend="bold">sukatadukkaṭānaṃ kammānaṃ phalaṃ atthīti jānātī</hi>ti iminā kammaphalaṃ| <hi rend="bold">kusalaṃ na karotī</hi>ti iminā kammaṃ, <hi rend="bold">akusalaṃ karonto na bhāyatī</hi>ti iminā puññāpuññāni sabhāvato jāyantīti dasseti| <hi rend="bold">vaṭṭaṃ assādeti abhinandati</hi> tanninnabhāvato<pb ed="V" n="2.0101"/>| <hi rend="bold">sīghaṃ laddhiṃ jahituṃ na sakkoti</hi> vaṭṭupacchedassa aruccanato| ucchedavādī hi tasmiṃ bhave ucchedaṃ maññati| tato paraṃ <hi rend="bold">idhalokaṃ paralokañca atthīti jānāti</hi> sukatadukkaṭānaṃ phalaṃ atthīti jānāti kammaphalavādībhāvato| yebhuyyena hi ucchedavādī sabhāvaniyatiyadicchābhinivesesu aññatrābhiniveso hoti| <hi rend="bold">sīghaṃ dassanaṃ pajahati</hi> vaṭṭābhiratiyā abhāvato| <hi rend="bold">pāramiyo pūretuṃ sakkonto paccekabuddho hutvā,</hi> lokavohāramatteneva so sammāsambuddho hutvā parinibbāyatīti yojanā| <hi rend="bold">asakkonto</hi>ti buddho hotuṃ asakkonto| <hi rend="bold">abhinīhāraṃ</hi> <pb ed="M" n="2.0101"/> <hi rend="bold">katvā</hi> aggasāvakādibhāvassa abhinīhāraṃ sampādetvā| <hi rend="bold">sāvako hutvā</hi>ti aggasāvako mahāsāvako hutvā, tatthāpi tevijjo chaḷabhiñño paṭisambhidāppatto vā sukkhavipassako eva vā buddhasāvako hutvā parinibbāyati| sabbamidaṃ ucchedavādino kalyāṇamittanissayena sammattaniyāmokkamane khippavirāgatādassanatthaṃ āgataṃ| tenāha <hi rend="bold">‘‘tasmā’’</hi>tiādi|</p>

<p rend="bodytext" n="202"><hi rend="paranum">202</hi><hi rend="dot">.</hi> <hi rend="bold">kañjiyenevā</hi>ti āranāḷena| kañjiyasadisena ucchedadassanena| <hi rend="bold">pūrito</hi>ti paripuṇṇajjhāsayo| <hi rend="bold">so</hi>ti paribbājako| <hi rend="bold">appahāyā</hi>ti abhinditvā| <hi rend="bold">viggahoti kalaho</hi> idameva saccaṃ, moghamaññanti aññamaññaṃ viruddhaggāhoti katvā| <hi rend="bold">vivāda</hi>nti viruddhavādaṃ| <hi rend="bold">vighāta</hi>nti virodhahetukaṃ cittavighātaṃ| <hi rend="bold">vihesa</hi>nti viggahavivādanimittaṃ kāyikaṃ cetasikañca kilamathaṃ| <hi rend="bold">ādīnavaṃ disvā</hi>ti etāsaṃ diṭṭhīnaṃ evarūpo ādīnavo, aniyyānikabhāvatāya pana sampati āyatiñca mahādīnavoti evaṃ ādīnavaṃ disvā|</p>

<p rend="bodytext" n="205"><hi rend="paranum">205</hi><hi rend="dot">.</hi> ‘‘esohamasmi, eso me attā’’tiādinā (ma. ni. 1.241; saṃ. ni. 3.8) kāyaṃ anvetīti kāyanvayo, soyeva, tassa vā samūho <hi rend="bold">kāyanvayatā,</hi> kāyapaṭibaddho kileso| tenāha <hi rend="bold">‘‘kāyaṃ…pe.… attho’’</hi>ti|</p>

<p rend="bodytext"><hi rend="bold">asammissabhāva</hi>nti asaṅkarato vavatthitabhāvaṃ| tena tāsaṃ yathāsakaṃ paccayānaṃ uppajjitvā vigamaṃ dasseti| evañhi tāsaṃ kadācipi saṅkaro natthi| tenāha <hi rend="bold">‘‘tatrāyaṃ saṅkhepattho’’</hi>tiādi| sarūpaṃ aggahetvā ‘‘aññā vedanā’’ti aniyamena vuttattā tameva vigamaṃ dassento <hi rend="bold">‘‘anuppannāva honti antarahitā vā’’</hi>ti āha| sarūpato niyametvā vuccamāne kāci anuppannā vā hoti, kāci antarahitā vāti| <hi rend="bold">cuṇṇavicuṇṇabhāvadassanattha</hi>nti khaṇe khaṇe bhijjamānabhāvadassanatthaṃ|</p>

<p rend="bodytext"><hi rend="bold">na kenaci</hi> <pb ed="V" n="2.0102"/> <hi rend="bold">saṃvadatī</hi>ti kenaci puggalena saddhiṃ diṭṭhirāgavasena saṃkiliṭṭhacitto na vadati| tenāha <hi rend="bold">‘‘sassataṃ gahetvā’’</hi>tiādi| <hi rend="bold">na vivadatī</hi>ti viruddhabhāvo hutvā na vivadati| <hi rend="bold">parivattetvā</hi>ti ucchedaṃ gahetvā ekaccasassataṃ gahetvā evaṃ vuttanayena tayopi vādā parivattetvā yojetabbā<pb ed="M" n="2.0102"/>| <hi rend="bold">tena voharatī</hi>ti tena lokavohārena lokasamaññaṃ anatidhāvanto satto puriso puggalotiādinā voharati, na pana ito bāhirakā viya abhinivisati| tenāha <hi rend="bold">‘‘aparāmasanto’’</hi>ti| <hi rend="bold">kañci dhamma</hi>nti rūpādīsu ekaṃ dhammampi| <hi rend="bold">parāmāsaggāhena aggaṇhanto</hi>ti ‘‘nicca’’ntiādinā, ‘‘etaṃ mamā’’tiādinā ca dhammasabhāvaṃ atikkamitvā parato āmasitvā gahaṇena aggaṇhanto|</p>

<p rend="bodytext"><hi rend="bold">katāvī</hi>ti katakicco| <hi rend="bold">so vadeyyā</hi>ti khīṇāsavo bhikkhu ahaṅkāramamaṅkāresu sabbaso samucchinnesupi ahaṃ vadāmīti vadeyya| tattha <hi rend="bold">aha</hi>nti niyakajjhattasantāne| <hi rend="bold">mama</hi>nti tassa santakabhūte vatthusmiṃ lokaniruḷhe| <hi rend="bold">samañña</hi>nti tattha sukusalatāya loke samaññā kusalo viditvā| <hi rend="bold">vohāramattenā</hi>ti kevalaṃ paccekabuddho hutvā mahābodhipāramiyo pūretuṃ asakkonto sāvako hutvā desavohāramattena na appahīnataṇho viya andhaputhujjano abhinivesanavasena|</p>

<p rend="bodytext" n="206"><hi rend="paranum">206</hi><hi rend="dot">.</hi> <hi rend="bold">sassatādīsū</hi>ti sassatābhinivesādīsu| <hi rend="bold">tesaṃ tesaṃ dhammāna</hi>nti niddhāraṇe sāmivacanaṃ| <hi rend="bold">sassataṃ abhiññāyā</hi>ti sassatadiṭṭhiṃ samudayato atthaṅgamato assādato nissaraṇato abhivisiṭṭhāya paññāya paṭivijjhitvā| <hi rend="bold">pahāna</hi>nti accantappahānaṃ samucchedaṃ| <hi rend="bold">rūpassa pahāna</hi>nti rūpassa tappaṭibaddhasaññojanappahānena pahānaṃ| <hi rend="bold">anuppādanirodhena niruddhehi āsavehi aggahetvāva cittaṃ vimucci</hi>| ‘‘āsavehi cittaṃ vimuccī’’ti ettha kiñcipi aggahetvā asesetvā| <hi rend="bold">soḷasa paññā</hi>ti mahāpaññādikā soḷasa paññā| <hi rend="bold">caturaṅgasamannāgato</hi>ti puṇṇuposathadivasatā, kenaci anāmantitameva anekasatānaṃyeva anekasahassānaṃ vā bhikkhūnaṃ sannipatitatā, sabbesaṃ ehibhikkhubhāvena upasampannatā, chaḷabhiññatā cāti| tenāha <hi rend="bold">‘‘tatrimāni aṅgānī’’</hi>tiādi| yaṃ panettha atthato avibhattaṃ, taṃ suviññeyyameva|</p>

<p rend="centre">dīghanakhasuttavaṇṇanāya līnatthappakāsanā samattā|</p>

</xml>