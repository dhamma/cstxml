<xml src="s0203t-m133.xml">

<p rend="subhead"><readunit id="m133">3. mahākaccānabhaddekarattasuttavaṇṇanā</readunit></p>

<p rend="bodytext" n="279"><hi rend="paranum">279</hi><hi rend="dot">.</hi> uṇhabhāvena <pb ed="V" n="2.0153"/> tapanato tapaṃ udakaṃ etassāti <hi rend="bold">tapodā,</hi> rahado| tenāha <hi rend="bold">‘‘tattodakassa rahadassā’’</hi>ti| saṅkhepena vuttamatthaṃ vitthārato dassetuṃ, <hi rend="bold">‘‘vebhārapabbatassā’’</hi>tiādi vuttaṃ| <hi rend="bold">tato</hi> udakarahadato, taṃ rahadaṃ upanissāyāti attho| nāgabhavanāgatopi hi so rahado tato upari manussaloke jalāsayena sambaddho hoti| tena vuttaṃ – <hi rend="bold">‘‘tapodā nāma nadī sandatī’’</hi>ti| <hi rend="bold">edisā</hi>ti kuthitā uṇhā, anvatthanāmavasena tapodāti ca vuccatīti attho| <hi rend="bold">petaloko</hi>ti petānaṃ vasanaṭṭhānaṃ paccekanirayaṃ sandhāyāha| <hi rend="bold">imassa pana ārāmassā</hi>ti tapodārāmassa| <hi rend="bold">tato</hi>ti tapodāsaṅkhātanadito| <hi rend="bold">mahāudakarahado</hi>ti mahāudakabharitaṃ pallalaṃ|</p>

<p rend="bodytext" n="280"><hi rend="paranum">280</hi><hi rend="dot">.</hi> <hi rend="bold">samiddho</hi>ti uḷāro, paripuṇṇoyevāti attho| ādimhi brahmacariyamassāti ādibrahmacariyo, so eva <hi rend="bold">ādibrahmacariyako</hi>| tenāha <hi rend="bold">‘‘pubbabhāgappaṭipattibhūto’’</hi>ti| ‘‘atītaṃ anāgataṃ paccuppanna’’nti addhabhedamukhena saṅkhatadhammabodhavacanaṃ|</p>

<p rend="bodytext" n="282"><hi rend="paranum">282</hi><hi rend="dot">.</hi> kāmaṃ khandhādivasena vibhajanaṃ sādhāraṇaṃ, paṭhamadutiyacatutthasuttesu pana khandhavasena vibhajanaṃ katvā idha tathā akatvā evaṃ desanāya ṭhapanaṃ tato aññathā āyatanavasena vibhajanatthaṃ| evaṃ vibhinnā hi saṅkhepavitthārato anavasesā sammasanupagā dhammā vibhajitvā dassitā honti; ayaṃ kirettha bhagavato ajjhāsayo therena nayato gahitoti dassetuṃ, <hi rend="bold">‘‘imasmiṃ kirā’’</hi>tiādi vuttaṃ| tattha <hi rend="bold">dvādasāyatanavaseneva mātikaṃ ṭhapesī</hi>ti lokiyāni dvādasāyatanāni eva sandhāya <pb ed="M" n="2.0370"/> mātikaṃ ṭhapesi, yathā tīsu suttesu khandhavasena vibhattaṃ, evaṃ yadi bhagavatā idhāpi vibhajanaṃ icchitaṃ siyā, tathā vibhajeyya, yasmā pana tathā avibhajitvāva gandhakuṭiṃ paviṭṭho, tasmā dvādasāyatanavasenevettha vibhajanaṃ bhagavatā ca adhippetanti nayaggāhe ṭhatvā thero vibhaji| tenāha – <hi rend="bold">‘‘nayaṃ paṭilabhitvā evamāhā’’</hi>ti| <hi rend="bold">bhāriyaṃ kata</hi>nti dukkaraṃ kataṃ| <hi rend="bold">apade padaṃ dassitaṃ</hi> ākāse padaṃ kataṃ sādhāraṇassa atthassa visiṭṭhavisayatāya dassitattā| <hi rend="bold">nikantiviññāṇa</hi>nti nikantitaṇhāya sampayuttaṃ viññāṇaṃ, ‘‘chandarāgappaṭibaddhaṃ hotī’’ti vacanato| <hi rend="bold">manoti bhavaṅgacittaṃ</hi> manodvārikajavanānaṃ dvārabhūtaṃ|</p>

<p rend="bodytext" n="283"><hi rend="paranum">283</hi><hi rend="dot">.</hi> <hi rend="bold">patthanāvasena ṭhapesī</hi>ti patthanāvasena cittaṃ pavattesi|</p>

<p rend="centre">mahākaccānabhaddekarattasuttavaṇṇanāya līnatthappakāsanā</p>

<p rend="bodytext">samattā|</p>

</xml>