<xml src="s0202t-m53.xml">

<p rend="subhead"><pgroup id="m53"/><readunit id="m53">3. sekhasuttavaṇṇanā</readunit></p>

<p n="22"> <hi rend="bold">santhāgāra</hi>nti <pb ed="V" n="2.0010"/> atthānusāsanāgāraṃ| tenāha – <hi rend="bold">‘‘uyyogakālādīsū’’</hi>tiādi| <hi rend="bold">ādi</hi>-saddena maṅgalamahādīnaṃ saṅgaho daṭṭhabbo| <hi rend="bold">santhambhantī</hi>ti vissamanti, parissamaṃ vinodentīti attho| <hi rend="bold">sahā</hi>ti sannivesavasena <pb ed="M" n="2.0010"/> ekajjhaṃ| <hi rend="bold">saha atthānusāsanaṃ agāra</hi>nti etasmiṃ atthe ttha-kārassa ntha-kāraṃ katvā santhāgāranti vuttanti daṭṭhabbaṃ| <hi rend="bold">santharantī</hi>ti sammantanavasena tiṭṭhanti|</p>

<p><hi rend="bold">tepiṭakaṃ buddhavacanaṃ āgatameva bhavissatī</hi>ti buddhavacanassa āgamanasīsena ariyaphaladhammānampi āgamanaṃ vuttameva, tiyāmarattiṃ tattha vasantānaṃ phalasamāpattivaḷañjanaṃ hotīti| tasmiñca bhikkhusaṅghe kalyāṇaputhujjanā vipassanaṃ ussukkāpentā hontīti ce? ariyamaggadhammānaṃ tattha āgamanaṃ hotiyeva|</p>

<p><hi rend="bold">allagomayenā</hi>ti acchena allagomayarasena| <hi rend="bold">opuñchāpetvā</hi>ti vilimpitvā| <hi rend="bold">catujjātiyagandhehī</hi>ti tagarakuṅkumayavanapupphatamālapattāni pisitvā katagandhehi <hi rend="bold">nānāvaṇṇe</hi>ti nīlādivasena nānāvaṇṇe, na bhittivisesavasena| bhittivisesavasena pana nānāsaṇṭhānarūpameva| <hi rend="bold">mahāpiṭṭhikakojavake</hi>ti hatthipiṭṭhīsu attharitabbatāya mahāpiṭṭhikāti laddhasamaññe kojaveti vadanti| kuttake pana sandhāyetaṃ vuttaṃ <hi rend="bold">hatthattharaṇā</hi> hatthirūpavicittā| <hi rend="bold">assattharakasīhattharakā</hi>dayopi assasīharūpādivicittā eva attharakā, <hi rend="bold">cittattharakaṃ</hi> nānārūpehi ceva nānāvidhamālākammādīhi ca vicittaṃ attharakaṃ|</p>

<p><hi rend="bold">upadhāna</hi>nti apassayanaṃ <hi rend="bold">upadahitvā</hi>ti apassayayoggabhāvena ṭhapetvā gandhehi katamālā <hi rend="bold">gandhadāmaṃ,</hi> tamālapattādīhi kataṃ <hi rend="bold">pattadāmaṃ</hi>| ādi-saddena hiṅgulatakkolajātiphalajātipupphādīhi katadāmaṃ saṅgaṇhāti| pallaṅkākārena katapīṭhaṃ <hi rend="bold">pallaṅkapīṭhaṃ,</hi> tīsu passesu, ekapasse eva vā supassayaṃ <hi rend="bold">apassayapīṭhaṃ,</hi> anapassayaṃ <hi rend="bold">muṇḍapīṭhaṃ yojanāvaṭṭe</hi>ti yojanaparikkhepe|</p>

<p><hi rend="bold">saṃvidhāyā</hi>ti antaravāsakassa koṇapadesañca itarapadesañca samaṃ katvā vidhāya| tenāha – <hi rend="bold">‘‘kattariyā padumaṃ kantanto viyā’’</hi>ti <hi rend="bold">timaṇḍalaṃ paṭicchādento</hi>ti ettha ca yasmā buddhānaṃ rūpasampadā viya ākappasampadāpi paramukkaṃsagatā, tasmā tadā bhagavā evaṃ sobhatīti <pb ed="V" n="2.0011"/> dassento <hi rend="bold">‘‘suvaṇṇapāmaṅgenā’’</hi>tiādimāha, tattha <hi rend="bold">asamena buddhavesenā</hi>tiādinā <pb ed="M" n="2.0011"/> tadā bhagavā buddhānubhāvassa niguhaṇe kāraṇābhāvato tattha sannipatitadevamanussanāgayakkhagandhabbādīnaṃ pasādajananatthaṃ attano sabhāvapakatikiriyāyeva kapilavatthuṃ pāvisīti dasseti| buddhānaṃ kāyappabhā nāma pakatiyā asītihatthamattameva padesaṃ pharatīti āha – <hi rend="bold">‘‘asītihatthaṭṭhānaṃ aggahesī’’</hi>ti nīlapītalohitodātamañjiṭṭhapabhassarānaṃ vasena <hi rend="bold">chabbaṇṇā buddharasmiyo</hi>|</p>

<p><hi rend="bold">sabbapāliphullo</hi>ti mūlato paṭṭhāya yāva aggā phullo vikasito| <hi rend="bold">paṭipāṭiyā ṭhapitāna</hi>ntiādi parikappūpamā| <hi rend="bold">yathā taṃ…pe.… alaṅkataṃ</hi> añño virocati, evaṃ virocittha, samatiṃsāya pāramitāhi abhisaṅkhatattā evaṃ virocitthāti vuttaṃ hoti| <hi rend="bold">pañcavīsatiyā nadīna</hi>nti gaṅgādīnaṃ candabhāgāpariyosānānaṃ pañcavīsatiyā mahānadīnaṃ| <hi rend="bold">sambhijjā</hi>ti sambhedaṃ missībhāvaṃ patvā <hi rend="bold">mukhadvāre</hi>ti samuddaṃ paviṭṭhaṭṭhāne|</p>

<p><hi rend="bold">devamanussanāgasupaṇṇagandhabbayakkhādīnaṃ akkhīnī</hi>ti cetaṃ parikappanavasena vuttaṃ| <hi rend="bold">sahassenā</hi>ti padasahassena, bhāṇavārappamāṇena ganthenāti attho|</p>

<p><hi rend="bold">kampayanto vasundhara</hi>nti attano guṇavisesehi pathavīkampaṃ uppādento, evaṃbhūtopi <hi rend="bold">aheṭhayanto pāṇāni</hi>| sabbadakkhiṇattā buddhānaṃ <hi rend="bold">dakkhiṇaṃ paṭhamaṃ pādaṃ uddharanto| samaṃ samphusate bhūmiṃ</hi> suppatiṭṭhitapādatāya| yadipi bhūmiṃ samaṃ phusati, <hi rend="bold">rajasānupalippati</hi> sukhumattā chaviyā| <hi rend="bold">ninnaṭṭhānaṃ unnamatī</hi>tiādi buddhānaṃ suppatiṭṭhitapādasaṅkhātassa mahāpurisalakkhaṇapaṭilābhassa nissandaphalaṃ| <hi rend="bold">nātidūre uddharatī</hi>ti atidūre ṭhapetuṃ na uddharati| <hi rend="bold">naccāsanne ca nikkhipa</hi>nti accāsanne ca ṭhāne anikkhipanto niyyāti| <hi rend="bold">hāsayanto sadevake</hi> loke tosayanto| catūhi pādehi caratīti <hi rend="bold">catucārī</hi>|</p>

<p>buddhānubhāvassa pakāsanavasena gatattā <hi rend="bold">vaṇṇakālo nāma kiresa</hi>| sarīravaṇṇe vā guṇavaṇṇe vā kathiyamāne <hi rend="bold">dukkathitanti na vattabbaṃ</hi>| kasmā? <hi rend="bold">aparimāṇavaṇṇā hi buddhā</hi> bhagavanto, buddhaguṇasaṃvaṇṇanā jānantassa yathādhammasaṃvaṇṇanaṃyeva anupavisatīti|</p>

<p><hi rend="bold">dukūlacumbaṭakenā</hi>ti <pb ed="M" n="2.0012"/> ganthitvā gahitadukūlavatthena, <hi rend="bold">nāgavikkantacaraṇo</hi>ti hatthināgasadisapadanikkhepo| <hi rend="bold">satapuññalakkhaṇo</hi>ti anekasatapuññanimmitamahāpurisalakkhaṇo <hi rend="bold">maṇiverocano yathā</hi>ti ativiya virocamāno maṇi viya verocano nāma eko maṇivisesoti keci <hi rend="bold">mahāsālovā</hi>ti <pb ed="V" n="2.0012"/> mahanto sālarukkho viya, koviḷārādimahārukkho viya vā <hi rend="bold">padumo kokanado yathā</hi>ti kokanadasaṅkhātaṃ mahāpadumaṃ viya, vikasamānapadumaṃ viya vā|</p>

<p><hi rend="bold">ākāsagaṅgaṃ otārento viyā</hi>tiādi tassā pakiṇṇakakathāya aññesaṃ dukkarabhāvadassanañceva suṇantānaṃ accantasukhāvahabhāvadassanañca <hi rend="bold">pathavījaṃ ākaḍḍhento viyā</hi>ti nāḷiyantaṃ yojetvā mahāpathaviyā heṭṭhimatale pappaṭakojaṃ uddhaṃmukhaṃ katvā ākaḍḍhento viya <hi rend="bold">yojanika</hi>nti yojanappamāṇaṃ <hi rend="bold">madhubhaṇḍa</hi>nti madhupaṭalaṃ|</p>

<p><hi rend="bold">mahanta</hi>nti uḷāraṃ| <hi rend="bold">sabbadānaṃ dinnameva hotī</hi>ti sabbameva paccayajātaṃ āvāsadāyakena dinnameva hoti| tathāhi dve tayo gāme piṇḍāya caritvā kiñci aladdhā āgatassapi chāyūdakasampannaṃ ārāmaṃ pavisitvā nhāyitvā paṭissaye muhuttaṃ nipajjitvā uṭṭhāya nisinnassa kāye balaṃ āharitvā pakkhittaṃ viya hoti| bahi vicarantassa ca kāye vaṇṇadhātu vātātapehi kilamati, paṭissayaṃ pavisitvā dvāraṃ pidhāya muhuttaṃ nisinnassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭako vijjhati, khāṇu paharati, sarīsapādiparissayo ceva corabhayañca uppajjati, paṭissayaṃ pavisitvā dvāraṃ pidhāya nipannassa pana sabbe parissayā na honti, ajjhayantassa dhammapītisukhaṃ, kammaṭṭhānaṃ manasikarontassa upasamasukhaṃ uppajjati bahiddhā vikkhepābhāvato, bahi vicarantassa ca kāye sedā muccanti, akkhīni phandanti, senāsanaṃ pavisanakkhaṇe mañcapīṭhādīni na paññāyanti, muhuttaṃ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti, etasmimpi ca āvāse vasantaṃ disvā manussā catūhi paccayehi sakkaccaṃ upaṭṭhahanti| tena vuttaṃ – <hi rend="bold">‘‘āvāsadānasmiṃ dinne sabbaṃ dānaṃ dinnameva hotī’’</hi>ti| <hi rend="bold">bhūmaṭṭhaka…pe.… na sakkā</hi>ti ayamattho <hi rend="bold">mahāsudassanavatthunā</hi> (dī. ni. 2.241 ādayo) dīpetabbo|</p>

<p><hi rend="bold">sīta</hi>nti <pb ed="M" n="2.0013"/> (sārattha. ṭī. cūḷavagga 3.295; saṃ. ni. ṭī. 2.4.243) ajjhattadhātukkhobhavasena vā bahiddhutuvipariṇāmavasena vā uppajjanakasītaṃ| <hi rend="bold">uṇha</hi>nti aggisantāpaṃ| tassa pana davadāhādīsu sambhavo daṭṭhabbo| <hi rend="bold">paṭihantī</hi>ti paṭibāhati| yathā tadubhayavasena kāyacittānaṃ bādhanāni na honti, evaṃ karoti| sītuṇhabbhāhate hi sarīre vikkhittacitto bhikkhu yoniso padahituṃ na sakkoti| <hi rend="bold">vāḷamigānī</hi>ti sīhabyagghādivāḷamige| guttasenāsanañhi pavisitvā dvāraṃ pidhāya nisinnassa te parissayā na honti<pb ed="V" n="2.0013"/>| <hi rend="bold">sarīsape</hi>ti ye keci sarantā gacchante dīghajātike| <hi rend="bold">makase</hi>ti nidassanametaṃ, ḍaṃsādīnaṃ eteneva saṅgaho daṭṭhabbo| <hi rend="bold">sisire</hi>ti sītakālavasena sattāhavaddalikādivasena ca uppanne sisirasamphasse| <hi rend="bold">vuṭṭhiyo</hi>ti yadā tadā uppannā vassavuṭṭhiyo paṭihanatīti yojanā|</p>

<p><hi rend="bold">vātātapo ghoro</hi>ti rukkhagacchādīnaṃ ummūlabhañjanavasena pavattiyā ghoro sarajarajādibhedo vāto ceva gimhapariḷāhasamayesu uppattiyā ghoro sūriyātapo ca| <hi rend="bold">paṭihaññatī</hi>ti paṭibāhīyati| <hi rend="bold">leṇattha</hi>nti nānārammaṇato cittaṃ nivattetvā paṭisallānārāmatthaṃ| <hi rend="bold">sukhattha</hi>nti vuttaparissayābhāvena phāsuvihāratthaṃ| <hi rend="bold">jhāyitu</hi>nti aṭṭhatiṃsārammaṇesu yattha katthaci cittaṃ upanijjhāyituṃ| <hi rend="bold">vipassitu</hi>nti aniccādito sabbasaṅkhāre sammasituṃ|</p>

<p><hi rend="bold">vihāre</hi>ti paṭissaye| <hi rend="bold">kāraye</hi>ti kārāpeyya| <hi rend="bold">ramme</hi>ti manorame nivāsasukhe| <hi rend="bold">vāsayettha bahussute</hi>ti kāretvā pana ettha vihāresu bahussute sīlavante kalyāṇadhamme nivāseyya| te nivāsento pana <hi rend="bold">tesaṃ</hi> bahussutānaṃ yathā paccayehi kilamatho na hoti, evaṃ <hi rend="bold">annañca pānañca vatthasenāsanāni ca dadeyya ujubhūtesu</hi> ajjhāsayasampannesu kammaphalānaṃ ratanattayaguṇānañca saddahanena <hi rend="bold">vippasannena cetasā</hi>|</p>

<p>idāni gahaṭṭhapabbajitānaṃ aññamaññūpakārataṃ dassetuṃ<hi rend="bold"> ‘‘te tassā’’</hi>ti gāthamāha| tattha <hi rend="bold">te</hi>ti bahussutā <hi rend="bold">tassā</hi>ti upāsakassa| <hi rend="bold">dhammaṃ desentī</hi>ti sakalavaṭṭadukkhapanudanaṃ dhammaṃ desenti| <hi rend="bold">yaṃ so dhammaṃ idhaññāyā</hi>ti so puggalo yaṃ saddhammaṃ imasmiṃ sāsane sammāpaṭipajjanena jānitvā aggamaggādhigamena anāsavo hutvā parinibbāyati|</p>

<p>pūjāsakkāravaseneva <pb ed="M" n="2.0014"/> paṭhamayāmo khepito, bhagavato desanāya appāvaseso majjhimayāmo gatoti pāḷiyaṃ ‘‘bahudeva ratti’’nti vuttanti āha <hi rend="bold">‘‘atirekataraṃ diyaḍḍhayāma’’</hi>nti| <hi rend="bold">sandassesī</hi>ti ānisaṃsaṃ dassesi, āvāsadānapaṭisaṃyuttaṃ dhammiṃ kathaṃ sutvā tato paraṃ, ‘‘mahārāja, itipi sīlaṃ, itipi samādhi, itipi paññā’’ti sīlādiguṇe tesaṃ sammā dassesi, hatthena gahetvā viya paccakkhato pakāsesi| <hi rend="bold">samādapesī</hi>ti ‘‘evaṃ sīlaṃ samādātabbaṃ, sīle patiṭṭhitena evaṃ samādhi, evaṃ paññā bhāvetabbā’’ti yathā te sīlādiguṇe ādiyanti, tathā gaṇhāpesi| <hi rend="bold">samuttejesī</hi>ti yathā samādinnaṃ sīlaṃ suvisuddhaṃ hoti, samathavipassanā ca bhāviyamānā yathā suṭṭhu visodhitā uparivisesāvahā honti, evaṃ cittaṃ samuttejesi nisāmanavasena vodāpesi| <hi rend="bold">sampahaṃsesī</hi>ti yathānusiṭṭhaṃ ṭhitasīlādiguṇehi sampati laddhaguṇānisaṃsehi <pb ed="V" n="2.0014"/> ceva upari laddhabbaphalavisesehi ca uparicittaṃ sammā pahaṃsesi, laddhassāsavasena suṭṭhu tosesi| evametesaṃ padānaṃ attho veditabbo|</p>

<p>samudāyavacanopi asītimahāthera-saddo tadekadesepi niruḷhoti āha <hi rend="bold">‘‘asītimahātheresu vijjamānesū’’</hi>ti| ānandattheropi hi antogadho evāti| <hi rend="bold">sākiyamaṇḍale</hi>ti sākiyarājasamūhe|</p>

<p>paṭipadāya niyuttattā <hi rend="bold">pāṭipado</hi>| tenāha – <hi rend="bold">‘‘paṭipannako’’</hi>ti| sikkhanasīlatādinā <hi rend="bold">sekho,</hi> odhiso samitapāpatāya <hi rend="bold">samaṇo</hi>| sekho pāṭipado paṭipajjanapuggalādhiṭṭhānena paṭipadādesanaṃ niyamento paṭipadāya puggalaṃ niyameti nāmāti <hi rend="bold">‘‘paṭipadāya puggalaṃ niyametvā dassetī’’</hi>ti| sekhappaṭipadā sāsane <hi rend="bold">maṅgalapaṭipadā</hi> sammadeva asevitabbaparivajjanena sevitabbasamādānena ukkaṃsavatthūsu ca bhāvato asekhadhammapāripūriyā āvahattā ca <hi rend="bold">vaḍḍhamānakapaṭipadā</hi>| <hi rend="bold">akilamantāva sallakkhessantī</hi>ti idaṃ tadā tesaṃ asekhabhūmiadhigamāya ayogyatāya vuttaṃ| <hi rend="bold">akilamantāvā</hi>ti iminā paṭisambhidāppattassapi anadhigatamaggasaññāpanā bhāriyāti dasseti| <hi rend="bold">osaṭā</hi>ti anuppaviṭṭhā| <hi rend="bold">sakalaṃ vinayapiṭakaṃ kathitameva hoti</hi> tassa sīlakathābāhullato sesadvayepi eseva nayo| <hi rend="bold">tīhi piṭakehīti</hi> karaṇatthe karaṇavacanaṃ| tena taṃtaṃpiṭakānaṃ tassā tassā sikkhāya sādhakatamabhāvaṃ dasseti|</p>

<p><hi rend="bold">piṭṭhivāto</hi> <pb ed="M" n="2.0015"/> <hi rend="bold">uppajjati</hi> upādinnakasarīrassa tathārūpattā saṅkhārānañca aniccatāya dukkhānubandhattā| <hi rend="bold">akāraṇaṃ vā eta</hi>nti yenādhippāyena vuttaṃ, tameva adhippāyaṃ vivarituṃ <hi rend="bold">‘‘pahotī’’</hi>tiādi vuttaṃ| <hi rend="bold">catūhi iriyāpathehi paribhuñjitukāmo ahosi</hi> sakyarājūnaṃ ajjhāsayavasena| tathā hi vakkhati ‘‘satthāpi tadeva sandhāya tattha saṅghāṭiṃ paññapetvā nipajjītī’’ti| yadi evaṃ ‘‘piṭṭhi me āgilāyatī’’ti idaṃ kathanti āha <hi rend="bold">‘‘upādinnakasarīrañca nāmā’’</hi>tiādi|</p>

<p n="23"> ‘‘iminā pātimokkhasaṃvarena…pe.… sampanno’’tiādīsu (vibha. 511) samannāgatattho sampanna-saddo, idha pana pāripūriatthoti dassetuṃ <hi rend="bold">‘‘paripuṇṇasīloti attho’’</hi>ti vuttaṃ| yo pana sampannasīloyeva, so paripuṇṇasīlo| parisuddhañhi sīlaṃ ‘‘paripuṇṇa’’nti vuccati, na sabalaṃ kammāsaṃ vā| <hi rend="bold">sundaradhammehī</hi>ti sobhanadhammehi| yasmiṃ santāne uppannā tassa sobhanabhāvato| tehi sappurisabhāvasādhanato <hi rend="bold">sappurisānaṃ</hi> dhammehi|</p>

<p n="24"> <hi rend="bold">iminā</hi> <pb ed="V" n="2.0015"/> <hi rend="bold">ettakena ṭhānenā</hi>ti ‘‘idha, mahānāma, ariyasāvako’’ti ārabhitvā yāva ‘‘akasiralābhī’’ti padaṃ iminā ettakena uddesapadena mātikaṃ ṭhapetvā| <hi rend="bold">paṭipāṭiyā</hi>ti uddesapaṭipāṭiyā| <hi rend="bold">evamāhā</hi>ti ‘‘evaṃ kathañca, mahānāmā’’tiādinā idāni vuccamānena dassitākārena āha|</p>

<p n="25"> <hi rend="bold">hirīyatī</hi>ti lajjīyati pīḷīyati| yasmā hirī pāpajigucchanalakkhaṇā, tasmā <hi rend="bold">‘‘jigucchatīti attho’’</hi>ti vuttaṃ| <hi rend="bold">ottappatī</hi>ti uttappati| pāputrāsalakkhaṇañhi ottappaṃ| <hi rend="bold">paggahitavīriyo</hi>ti saṅkocaṃ anāpannavīriyo| tenāha <hi rend="bold">‘‘anosakkitamānaso’’</hi>ti| <hi rend="bold">pahānatthāyā</hi>ti samucchindanatthāya| kusalānaṃ dhammānaṃ upasampadā nāma adhigamo evāti āha <hi rend="bold">‘‘paṭilābhatthāyā’’</hi>ti| <hi rend="bold">satinepakkenā</hi>ti satiyā nepakkena tikkhavisadasūrabhāvena| <hi rend="bold">aṭṭhakathāyaṃ</hi> pana nepakkaṃ nāma paññāti adhippāyena <hi rend="bold">‘‘satiyā ca nipakabhāvena cā’’</hi>ti attho vutto, evaṃ sati añño niddiṭṭho nāma hoti| <hi rend="bold">satimā</hi>ti ca imināva visesā sati gahitā, parato ‘‘cirakatampi <pb ed="M" n="2.0016"/> cirabhāsitampi saritā anussaritā’’ti satikiccameva niddiṭṭhaṃ, na paññākiccaṃ, tasmā <hi rend="bold">satinepakkenā</hi>ti satiyā nepakkabhāvenāti sakkā viññātuṃ| teneva hi paccayavisesavasena aññadhammanirapekkho satiyā balavabhāvo| tathā hi ñāṇavippayuttacittenapi ajjhayanasammasanāni sambhavanti|</p>

<p><hi rend="bold">cetiyaṅgaṇavattādī</hi>ti <hi rend="bold">ādi</hi>-saddena bodhiyaṅgaṇavattādīni saṅgaṇhāti| <hi rend="bold">asītimahāvattapaṭipattipūraṇa</hi>nti ettha asītivattapaṭipattipūraṇaṃ mahāvattapaṭipattipūraṇanti vattapaṭipattipūraṇa-saddo paccekaṃ yojetabbo| tattha <hi rend="bold">mahāvattāni</hi> (vibha. mūlaṭī. 406) nāma vattakhandhake (cūḷava. 356 ādayo) vuttāni āgantukavattaṃ āvāsikaṃ gamikaṃ anumodanaṃ bhattaggaṃ piṇḍacārikaṃ āraññikaṃ senāsanaṃ jantāgharaṃ vaccakuṭi upajjhāyaṃ saddhivihārikaṃ ācariyaṃ antevāsikavattanti cuddasa| tato aññāni pana kadāci tajjanīyakammakatādikāle pārivāsikādikāle ca caritabbāni asīti khuddakavattāni sabbāsu avatthāsu na caritabbāni, tasmā mahāvattesu, aggahitāni| tattha ‘‘pārivāsikānaṃ bhikkhūnaṃ vattaṃ paññapessāmī’’ti ārabhitvā ‘‘na upasampādetabbaṃ…pe.… na chamāyaṃ caṅkamante caṅkame caṅkamitabba’’nti (cūḷava. 81) vuttāni pakabhatte caritabbavattāvasānāni chasaṭṭhi, tato paraṃ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṃ mūlāyapaṭikassanārahena mānattārahena mānattacārikena abbhānārahena bhikkhunā saddhiṃ ekacchanne āvāse vattabba’’ntiādīni (cūḷava. 82) pakatatte caritabbehi anaññattā visuṃ visuṃ agaṇetvā pārivāsikavuḍḍhatarādīsu puggalantaresu <pb ed="V" n="2.0016"/> caritabbattā tesaṃ vasena sampiṇḍetvā ekekaṃ katvā gaṇitabbāni pañcāti ekasattativattāni, ukkhepaniyakammakatavattesu vattapaññāpanavasena vuttaṃ – ‘‘na pakatattassa bhikkhuno abhivādanaṃ paccuṭṭhānaṃ…pe.… nhāne piṭṭhiparikammaṃ sāditabba’’nti (cūḷava. 51) idaṃ abhivādanādīnaṃ asādiyanaṃ ekaṃ, ‘‘na pakatatto bhikkhu sīlavipattiyā anuddhaṃsitabbo’’tiādīni ca dasāti evametāni dvāsīti| etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsīti, evaṃ appakaṃ pana ūnamadhikaṃ vā gaṇanupagaṃ na hotīti idha ‘‘asīti’’cceva vuttaṃ| aññattha pana aṭṭhakathāpadese ‘‘dvāsīti khandhakavattānī’’ti vuccati|</p>

<p><hi rend="bold">sakkaccaṃ</hi> <pb ed="M" n="2.0017"/> <hi rend="bold">uddisanaṃ sakkaccaṃ uddisāpana</hi>nti paccekaṃ sakkaccaṃ-saddo yojetabbo| <hi rend="bold">uddisanaṃ</hi> uddesaggahaṇaṃ| <hi rend="bold">dhammosāraṇaṃ</hi> dhammassa uccāraṇaṃ| <hi rend="bold">dhammadesanā</hi> –</p>

<p rend="gatha1">‘‘ādimhi sīlaṃ deseyya, majjhe jhānaṃ vipassanaṃ|</p>

<p rend="gathalast">pariyosāne ca nibbānaṃ, esā kathikasaṇṭhitī’’ti|| (dī. ni. aṭṭha. 1.190; saṃ. ni. aṭṭha. 3.4.246) –</p>

<p rend="unindented"><hi rend="bold">evaṃ</hi> kathitalakkhaṇā dhammakathā| upagantvā nisinnassa yassa kassaci gahaṭṭhassa pabbajitassa vā taṅkhaṇānurūpā dhammī kathā <hi rend="bold">upanisinnakathā</hi>| bhattānumodanakathā <hi rend="bold">anumodaniyā| saritā</hi>ti ettha na kevalaṃ cirakatacirabhāsitānaṃ saraṇamanussaraṇamattaṃ adhippetaṃ, atha kho tathāpavattarūpārūpadhammānaṃ pariggahamukhena pavattavipassanācāre satisambojjhaṅgasamuṭṭhāpananti dassetuṃ <hi rend="bold">‘‘tasmiṃ kāyena cirakate’’</hi>tiādi vuttaṃ| <hi rend="bold">sakimpi saraṇenā</hi>ti ekavāraṃ saraṇena| <hi rend="bold">punappunaṃ saraṇenā</hi>ti anu anu saraṇena| satisambojjhaṅgampi vivekanissitaṃ virāganissitaṃ nirodhanissitaṃ vosaggapariṇāmiñca katvā saranto tattha tattha javanavāre saraṇajavanavāre parittajavanavasena <hi rend="bold">anussaritāti veditabbā</hi>|</p>

<p>gatiatthā dhātusaddā buddhiatthā hontīti āha –<hi rend="bold"> ‘‘udayañca vayañca paṭivijjhituṃ samatthāyā’’</hi>ti| missakanayenāyaṃ desanā āgatāti āha – <hi rend="bold">‘‘vikkhambhanavasena ca samucchedavasena cā’’</hi>ti| tenāha <hi rend="bold">‘‘vipassanāpaññāya cevā’’</hi>tiādi| vipassanāpaññāya nibbedhikapariyāyato| sā ca kho padesikāti nippadesikaṃ katvā dassetuṃ <hi rend="bold">‘‘maggapaññāya paṭilābhasaṃvattanato cā’’</hi>ti vuttaṃ| dukkhakkhayagāminibhāvepi eseva nayo| <hi rend="bold">sammā</hi>ti yāthāvato| akuppadhammatāya <pb ed="V" n="2.0017"/> hi maggapaññā khepitakhepanāya na puna kiccaṃ atthīti upāyena ñāyena yā pavatti sā evāti āha – <hi rend="bold">‘‘hetunā nayenā’’</hi>ti|</p>

<p n="26"> adhikaṃ ceto abhiceto, mahaggatacittaṃ, tassa pana adhikatā kāmacchandādipaṭipakkhavigamena visiṭṭhabhāvappatti, tannissitāni <hi rend="bold">ābhicetasikāni</hi>| tenāha <hi rend="bold">‘‘abhicittaṃ seṭṭhacittaṃ sitāna’’</hi>nti| <hi rend="bold">diṭṭhadhammasukhavihārāna</hi>nti imasmiṃyeva attabhāve phāsuvihārabhūtānaṃ| tehi <pb ed="M" n="2.0018"/> pana samaṅgitakkhaṇe yasmā vivekajaṃ pītisukhaṃ samādhijaṃ pītisukhaṃ apītijaṃ satipārisuddhiñāṇasukhañca paṭilabhati vindati, tasmā āha – <hi rend="bold">‘‘appitappitakkhaṇe sukhapaṭilābhahetūna’’</hi>nti| <hi rend="bold">icchiticchitakkhaṇe samāpajjitā</hi>ti iminā tesu jhānesu samāpajjanavasībhāvamāha, ‘‘nikāmalābhī’’ti pana vacanato āvajjanādhiṭṭhānā paccavekkhaṇavasiyo ca vuttā evāti veditabbā| <hi rend="bold">nidukkhalābhī</hi>ti iminā tesaṃ jhānānaṃ sukhapaṭipadākhippābhiññataṃ dasseti, <hi rend="bold">vipulalābhī</hi>ti iminā paguṇataṃ tappamāṇadassitabhāvadīpanato| tenāha <hi rend="bold">‘‘paguṇabhāvenā’’</hi>tiādi| <hi rend="bold">samāpajjituṃ sakkoti</hi> samāpajjanavasībhāvatāya sādhitattā| <hi rend="bold">samādhipāripanthikadhamme</hi>ti vasībhāvassa paccanīkadhamme| jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā| <hi rend="bold">akilamanto vikkhambhetuṃ na sakkotī</hi>ti kicchena vikkhambheti visodheti, kāmādīnavapaccavekkhaṇādīhi kāmacchandādīnaṃ aññesaṃ samādhipāripanthikānaṃ dūrasamussāraṇaṃ idha vikkhambhanaṃ visodhananti veditabbaṃ|</p>

<p n="27"> vipassanāhitāya uparūparivisesāvahattā vaḍḍhamānāya pubbabhāgasīlādi<hi rend="bold">paṭipadāya</hi>| sā eva pubbabhāgapaṭipadā yathābhāvitatāya avassaṃ bhāvinaṃ visesaṃ pariggahitattā aṇḍaṃ viyāti aṇḍaṃ, kilesehi adūsitatāya apūti aṇḍaṃ etassāti apuccaṇḍo, vipassanaṃ ussukkāpetvā ṭhitapuggalo, tassa bhāvo <hi rend="bold">apuccaṇḍatā| vipassanādiñāṇappabhedāyā</hi>ti pubbenivāsañāṇādiñāṇapabhedāya| <hi rend="bold">tatthā</hi>ti cetokhilasutte (ma. ni. 1.185) ‘‘sa kho so, bhikkhave, evaṃ ussoḷhipannarasaṅgasamannāgato bhikkhu bhabbo abhinibbidāyā’’ti āgatattā <hi rend="bold">ussoḷhipannarasehi aṅgehi samannāgatabhāvoti evaṃ yaṃ opammasaṃsandanaṃ āgataṃ,</hi> taṃ opammasaṃsandanaṃ idha imasmiṃ sekhasutte yojetvā veditabbanti sambandho|</p>

<p n="28"> mahaggatādibhāvena heṭṭhimānaṃ jhānānaṃ anurūpampi attano visesena te uttaritvā atikkamitvāna ṭhitanti <hi rend="bold">anuttaraṃ,</hi> tenāha – <hi rend="bold">‘‘paṭhamādijjhānehi asadisaṃ uttama’’</hi>nti| <hi rend="bold">dutiyādīsupi</hi> <pb ed="V" n="2.0018"/> abhinibbhidāsu| pubbenivāsañāṇaṃ uppajjamānaṃ yathā attano visayapaṭicchādakaṃ kilesandhakāraṃ vidhamantameva <pb ed="M" n="2.0019"/> uppajjati, evaṃ attano visaye kañci visesaṃ karontameva uppajjatīti āha – <hi rend="bold">‘‘pubbenivāsañāṇena paṭhamaṃ jāyatī’’</hi>ti, sesañāṇadvayepi eseva nayo|</p>

<p n="29"> <hi rend="bold">caraṇasmi</hi>nti paccatte bhummavacananti āha <hi rend="bold">‘‘caraṇaṃ nāma hotīti attho’’</hi>ti| <hi rend="bold">tenā</hi>ti karaṇatthe karaṇavacanaṃ agatapubbadisāgamane tesaṃ sādhakatamabhāvato|</p>

<p><hi rend="bold">aṭṭha ñāṇānī</hi>ti idha āgatāni ca anāgatāni ca <hi rend="bold">ambaṭṭhasuttā</hi>dīsu (dī. ni. 1.254 ādayo) āgatāni gahetvā vadati| <hi rend="bold">vinivijjhitvā</hi>ti pubbenivāsapaṭicchādakādikilesatamaṃ bhinditvā padāletvā|</p>

<p n="30"> <hi rend="bold">sanaṅkumārenā</hi>ti sanantanakumārena| tadeva hi tassa sanantanakumārataṃ dassetuṃ <hi rend="bold">‘‘cirakālato paṭṭhāyā’’</hi>ti vuttaṃ| <hi rend="bold">so attabhāvo</hi>ti yena attabhāvena manussapathe jhānaṃ nibbattesi, so kumārattabhāvo, tasmā brahmabhūtopi tādisena kumārattabhāvena carati|</p>

<p>janitasmiṃ-saddo eva i-kārassa e-kāraṃ katvā <hi rend="bold">‘‘janetasmi’’</hi>nti vutto, <hi rend="bold">janitasmi</hi>nti ca janasminti attho veditabbo| <hi rend="bold">janitasmi</hi>nti sāmaññaggahaṇepi yattha catuvaṇṇasamaññā, tattheva manussaloke| <hi rend="bold">khattiyo seṭṭho</hi>ti lokasamaññāpi manussalokeyeva, na devakāye brahmakāye vāti dassetuṃ <hi rend="bold">‘‘ye gottapaṭisārino’’</hi>ti vuttaṃ| <hi rend="bold">paṭisarantī</hi>ti ‘‘ahaṃ gotamo, ahaṃ kassapo’’ti pati pati attano gottaṃ anusaranti paṭijānanti vāti attho|</p>

<p><hi rend="bold">ettāvatā</hi>ti ‘‘sādhu sādhu ānandā’’ti ettakena sādhukāradānena| <hi rend="bold">jinabhāsitaṃ nāma jāta</hi>ntiādito paṭṭhāya yāva pariyosānā therabhāsitaṃ buddhabhāsitameva nāma jātaṃ| ‘‘kimpanidaṃ suttaṃ satthudesanānuvidhānato jinabhāsitaṃ, udāhu sādhukāradānamattenā’’ti evarūpā codanā idha anokāsā therassa desanāya bhagavato desanānuvidhānahetukattā sādhukāradānassāti| yaṃ panettha atthato avibhattaṃ, taṃ suviññeyyameva|</p>

<p rend="centre">sekhasuttavaṇṇanāya līnatthappakāsanā samattā|</p>

</xml>