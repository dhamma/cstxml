<xml src="s0202t-m69.xml">

<p rend="subhead"><readunit id="m69">9. goliyānisuttavaṇṇanā</readunit></p>

<p rend="bodytext" n="173"><hi rend="paranum">173</hi><hi rend="dot">.</hi> <hi rend="bold">padasamācāro</hi>ti <pb ed="V" n="2.0082"/> taṃtaṃpaccayabhedadassanāya vigatattā pakārehi daliddasamācāro sithilasamācāroti attho| yasmā pana tādiso samācāro thiro daḷho nāma na hoti, tasmā vuttaṃ <hi rend="bold">‘‘dubbalasamācāro’’</hi>ti| ‘‘sākhasamācāro’’ti vā pāṭho, tattha tattha lagganaṭṭhena sākhāsadisasīloti attho| tenāha <hi rend="bold">‘‘oḷārikācāro’’</hi>ti| <hi rend="bold">paccayesu sāpekkho</hi>ti paccayesu sāpekkhatāya eva hissa oḷārikācāratā veditabbā| garunā kismiñci vutte gāravavasena patissavanaṃ patisso, patissavacanabhūtaṃ taṃsabhāgañca yaṃ kiñci gāravanti attho| saha patissenāti <hi rend="bold">sappatissena,</hi> sappatissavena ovādasampaṭicchanena| patissīyatīti vā patisso, garukātabbo, tena saha patissenāti sabbaṃ pubbe viya| tenāha <hi rend="bold">‘‘sajeṭṭhakenā’’</hi>ti| <hi rend="bold">serivihāro</hi> nāma attappadhānavāso| tenāha <hi rend="bold">‘‘niraṅkusavihārenā’’</hi>ti|</p>

<p rend="bodytext"><hi rend="bold">anupakhajjā</hi>ti anupakaḍḍhitvā| garuṭṭhāniyānaṃ antaraṃ anāpucchā anupavisitvāti imamatthaṃ dassetuṃ <hi rend="bold">‘‘tattha yo’’</hi>tiādi vuttaṃ|</p>

<p rend="bodytext"><hi rend="bold">ābhisamācārika</hi>nti <pb ed="M" n="2.0083"/> abhisamācāre bhavaṃ| kiṃ pana tanti āha <hi rend="bold">‘‘vattapaṭipattimattampī’’</hi>ti| nātikālasseva saṅghassa purato pavisitabbaṃ, na pacchā paṭikkamitabbanti adhippāyena atikāle ca gāmappaveso atidivā paṭikkamanañca nivāritaṃ, taṃ dassetuṃ <hi rend="bold">‘‘na atipāto’’</hi>tiādi vuttaṃ| <hi rend="bold">uddhaccapakatiko</hi>ti vibbhantacitto| <hi rend="bold">avacāpalyenā</hi>ti daḷhavātāpahatapallavasadisena lolabhāvena|</p>

<p rend="bodytext"><hi rend="bold">paññavatā</hi>ti iminā bhikkhusāruppesu itikattabbesu upāyapaññā adhippetā, na sutamayapaññā| <hi rend="bold">abhidhamme abhivinaye yogo</hi>ti iminā bhāvanāpaññāuttarimanussadhamme yogo pakāsito| <hi rend="bold">yogo</hi>ti ca paricayo uggaṇhavasena|</p>

<p rend="bodytext"><hi rend="bold">āruppā</hi>ti iminā catassopi arūpasamāpattiyo gahitā, tā pana catūhi rūpasamāpattīhi vinā na sampajjantīti āha – <hi rend="bold">‘‘āruppāti ettāvatā aṭṭhapi samāpattiyo vuttā hontī’’</hi>ti| <hi rend="bold">kasiṇe</hi>ti dasavidhe kasiṇe| <hi rend="bold">ekaṃ parikammakammaṭṭhāna</hi>nti yaṃ kiñci ekabhāvanā <pb ed="V" n="2.0083"/> parikammadīpanaṃ khandhakammaṭṭhānaṃ| tenāha <hi rend="bold">‘‘paguṇaṃ katvā’’</hi>ti| kasiṇaparikammaṃ pana taggahaṇeneva gahitaṃ hoti, lokiyā uttarimanussadhammā heṭṭhā gahitāti āha <hi rend="bold">‘‘uttarimanussadhammeti iminā sabbepi lokuttaradhamme dassetī’’</hi>ti| <hi rend="bold">neyyapuggalassa vasenā</hi>ti jānitvā vitthāretvā ñātabbapuggalassa vasenāti|</p>

<p rend="centre">goliyānisuttavaṇṇanāya līnatthappakāsanā samattā|</p>

</xml>