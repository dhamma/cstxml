<xml src="s0203t-m114.xml">

<p rend="subhead"><pgroup id="m114"/><readunit id="m114">4. sevitabbāsevitabbasuttavaṇṇanā</readunit></p>

<p n="109"> <hi rend="bold">aññamañña</hi>nti <pb ed="V" n="2.0073"/> aññaṃ aññaṃ| tenāha <hi rend="bold">‘‘aññaṃ sevitabba’’</hi>ntiādi| <hi rend="bold">sattahi padehī</hi>ti sattahi vākyehi| pajjati etena yathādhippeto atthoti padaṃ, vākyaṃ| <hi rend="bold">sāriputtattherassa okāsakaraṇaṃ</hi> dhammadāyāde (ma. ni. 1.31) vuttanayena veditabbaṃ|</p>

<p n="113"> diṭṭhiyeva paccayavasena paṭiladdhatāya <hi rend="bold">diṭṭhipaṭilābho| saññāpaṭilābhepi</hi> eseva nayo| <hi rend="bold">micchādiṭṭhisammādiṭṭhiyo…pe.… na gahitā</hi> kammapathappattānaṃ tesaṃ manosamācārabhāvena gahitattā| yadi evaṃ kasmā diṭṭhi cittuppādavāre na gahitāti? kāmaṃ micchādiṭṭhiyā avayavibhāvo labbhati, tathāpi cittuppādakkhaṇe lokiyalokuttaracittuppādesu kammapathakoṭṭhāso na uddhaṭo|</p>

<p n="115"> <hi rend="bold">kāmasaññādīna</hi>nti ettha <hi rend="bold">ādi</hi>-saddena yathā byāpādavihiṃsāsaññā saṅgahitā, evaṃ anabhijjhāabyāpādavihiṃsāsaññā saṅgahitā paṭhamena ādisaddena ‘‘anabhijjhāsahagatāya saññāyā’’tiādipāṭhassa saṅgahitattā|</p>

<p n="117"> ti kāmabhavādīnaṃ apariyosānāya pariyosānaṃ icchatopi tādisassa bhavānaṃ apariyosānameva hoti<pb ed="M" n="2.0288"/>| <hi rend="bold">cattāro honti</hi> puggalavasena| tenāha <hi rend="bold">‘‘puthujjanopi hī’’</hi>tiādi| <hi rend="bold">akusalā dhammā vaḍḍhantī</hi>ti tesaṃ pahānāya appaṭipajjamānassāti adhippāyo, tato eva <hi rend="bold">kusalā dhammā parihāyanti</hi>| tenassa kilesadukkhena vipākadukkhena ca <hi rend="bold">sadukkhameva attabhāvaṃ abhinibbatteti</hi>| orambhāgiyasaṃyojanāni pahāya suddhāvāsesu nibbattanāraho <hi rend="bold">anāgāmī kathaṃ…pe.… abhivaḍḍhantī</hi>ti āha <hi rend="bold">‘‘anāgāmīpī’’</hi>tiādi| <hi rend="bold">sadukkhameva attabhāvaṃ abhinibbatteti,</hi> yāya labbhamānakusalābhivuddhiṃ kusalaparihāniñca gahetvā anāgāminopi sabyābajjhattabhāvābhinibbattanaṃ vuttaṃ| evaṃ yathālabbhamānaṃ akusalaparihāniṃ kusalābhivuddhiñca gahetvā puthujjanassapi antimabhavikassa abyābajjhattabhāvābhinibbattanaṃ vuttanti daṭṭhabbaṃ| tenāha <hi rend="bold">‘‘puthujjanopī’’</hi>tiādi| <hi rend="bold">akusalameva hāyati,</hi>na kusalaṃ tassa buddhipakkhe ṭhitattā| tatthāpi <hi rend="bold">vipassanameva gabbhaṃ gaṇhāpeti,</hi> na vaṭṭagabbhaṃ antimabhavikatāya vivaṭṭūpanissitattā ajjhāsayassa, ñāṇassa ca pākagamanato|</p>

<p n="119"> <hi rend="bold">ekaccassā</hi>ti <pb ed="V" n="2.0074"/> sāmivacanaṃ ‘‘abhinandatī’’tiādīsu paccattavasena pariṇāmetabbaṃ, tathā ‘‘nibbindatī’’tiādīsupi| <hi rend="bold">uggaṇhitvāpī</hi>ti <hi rend="bold">pi</hi>-saddo luttaniddiṭṭho| bhagavato bhāsitassa atthaṃ ajānantā tāva dīgharattaṃ hitasukhato paribāhirā hontu jānantānampi sabbesaṃ dīgharattaṃ hitāya sukhāya hotīti anekaṃsikataṃ codento <hi rend="bold">‘‘evaṃ santepī’’</hi>tiādimāha| itaro sabbesampi dīgharattaṃ hitāya sukhāya hotiyevāti, <hi rend="bold">‘‘appaṭisandhikā’’</hi>tiādinā anekaṃsikataṃ pariharati| sesaṃ suviññeyyameva|</p>

<p rend="centre">sevitabbāsevitabbasuttavaṇṇanāya līnatthappakāsanā samattā|</p>

</xml>