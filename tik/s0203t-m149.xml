<xml src="s0203t-m149.xml">

<p rend="subhead"><pgroup id="m149"/><readunit id="m149">7. mahāsaḷāyatanikasuttavaṇṇanā</readunit></p>

<p n="428"> mahantāni <pb ed="V" n="2.0214"/> saḷāyatanāni adhikicca pavattattā <hi rend="bold">mahāsaḷāyatanikaṃ,</hi> mahantatā ca tesaṃ mahantaṃ lokasannivāsaṃ abhibyāpetvā ṭhitattā ayoniso gayhamānānaṃ mahato anatthāya saṃvattanato, yoniso gayhamānānaṃ mahato atthāya hitāya sukhāya saṃvattanato ca daṭṭhabbā| <hi rend="bold">jotaka</hi>nti bodhakaṃ|</p>

<p n="429"> sikhāppattāya vipassanāya jānanampi yathābhūtajānanameva maggena jānanassa āsannakāraṇabhāvatoti āha – <hi rend="bold">‘‘sahavipassanena maggena ajānanto’’</hi>ti| <hi rend="bold">vuḍḍhiṃ gacchantī</hi>ti paccayasamodhānena bhavayonigatiṭhitisattāvāsapāḷiyā aparāparaṃ parivuddhiṃ gacchanti| evaṃbhūtā paguṇabhāvamāpāditā samathavipassanādhammā viya suṭṭhutaraṃ vasībhāvaṃ pāpitā jhānābhiññā viya ca vasībhūtā hutvā uparūpari brūhentīti āha – <hi rend="bold">‘‘vasībhāvaṃ gacchantī’’</hi>ti| tathā hi te kadāci bhavapatthanāya anuppāditāyapi appahīnabhāvenevassā tiṭṭhanti| akusalā dhammāva yebhuyyena dassanāyatanena vināsadassanato pavattanti parivaḍḍhanti ca| <hi rend="bold">pañcadvārikadarathā</hi>ti pañcadvārikajavanasahagatā akusaladarathā| evaṃ <hi rend="bold">manodvārikadarathā</hi> veditabbā| <hi rend="bold">santāpā</hi>ti darathehi balavanto sampayuttadhammānaṃ nissayassa ca santāpanakarā| pariḷāhāti tatopi balavatarā tesaṃyeva paridahanakarā|</p>

<p n="430"> <hi rend="bold">pañcadvārikasukhaṃ,</hi> na kāyappasādasannissitasukhameva| <hi rend="bold">manodvārikasukha</hi>nti manodvārikacittasannissitasukhaṃ, na yaṃ kiñci cetasikasukhaṃ tassa kāyikasukhaggahaṇeneva <pb ed="M" n="2.0434"/> gahitattā| <hi rend="bold">pañcadvārikajavanena samāpajjanaṃ vā vuṭṭhānaṃ vā natthī</hi>ti idaṃ manodvārikajavanena tassa sambhavaṃ dassetuṃ, maggassa vasena vuttaṃ, na pana tappasaṅgasaṅkānivattanatthaṃ| viññattimattampi janetuṃ asamatthaṃ samāpajjanassa kathaṃ paccayo hoti, buddhānaṃ pana bhagavantānaṃ hotīti ce? tathāpi tassa āsannaṭṭhāne pañcadvārikacittappavattiyā asambhavo eva tādisassa pubbābhogassa tasmiṃ kāle asambhavato| eteneva yā kesañci ariyadhamme akovidānaṃ ghaṭasabhāvādīsu buddhitulyakāritāpatticodanā; sā paṭikkhittāti daṭṭhabbā taṃtaṃpurimābhogavasena tena tena pañcadvārikābhiniyatamanoviññāṇassa <pb ed="V" n="2.0215"/> parato pavattamānamanoviññāṇena tasmiṃ tasmiṃ atthe vaṇṇasaṇṭhānādivisesassa vinicchinitabbato| <hi rend="bold">uppannamattakameva hotī</hi>ti pañcadvārikajavanaṃ tādisaṃ kiñci atthanicchayakiccaṃ kātuṃ na sakkoti, kevalaṃ uppannamattameva hoti| <hi rend="bold">aya</hi>nti ‘‘ādīnavānupassino’’tiādinā vuttā|</p>

<p n="431"> <hi rend="bold">kusalacitta…pe.… bhūtassā</hi>ti vuṭṭhānagāminivipassanāsahagatakusalacittassa sampayuttacetosukhasamaṅgībhūtassa| <hi rend="bold">pubbasuddhikā</hi>ti magguppattito, vipassanārambhatopi vā pubbeva suddhā| tenāha – <hi rend="bold">‘‘ādito paṭṭhāya parisuddhāva hontī’’</hi>ti| <hi rend="bold">sabbatthakakārāpakaṅgānī</hi>ti sīlavisodhanassa cittasamādhānassa vipassanābhiyogassa maggena pahātabbakilesapahānassāti sabbassapi maggasambhārakiccassa kārāpakaṅgāni| <hi rend="bold">aṭṭhaṅgiko vā</hi>ti paṭhamajjhāniko vā aṭṭhaṅgiko, dutiyajjhāniko vā <hi rend="bold">sattaṅgiko hoti</hi>|</p>

<p><hi rend="bold">imameva suttapadesaṃ gahetvā</hi>ti, ‘‘yā tathābhūtassa diṭṭhī’’tiādinā sammādiṭṭhiādīnaṃ pañcannaṃyeva tasmiṃ ṭhāne gahitattā lokuttaramaggo pañcaṅgikoti vadati| <hi rend="bold">so</hi>ti tathā vadanto vitaṇḍavādī| <hi rend="bold">anantaravacanenevā</hi>ti, ‘‘yā tathābhūtassa diṭṭhī’’tiādivacanassa, ‘‘evamassāya’’ntiādinā anantaravacanena| <hi rend="bold">paṭisedhitabbo</hi>ti paṭikkhipitabbo| ‘‘ariyo aṭṭhaṅgiko maggo’’ti hi idaṃ vacanaṃ ariyamaggassa pañcaṅgikabhāvaṃ ujukameva paṭikkhipati| yadi evaṃ ‘‘yā tathābhūtassa diṭṭhī’’tiādinā tattha pañcannaṃ eva aṅgānaṃ gahaṇaṃ kimatthiyanti āha <hi rend="bold">‘‘uttari cā’’</hi>tiādi| <hi rend="bold">sammāvācaṃ bhāveti</hi> ariyamaggasamaṅgī| tenāha <hi rend="bold">‘‘micchāvācaṃ pajahatī’’</hi>ti| yasmiñhi <pb ed="M" n="2.0435"/> khaṇe sammāvācā bhāvanāpāripūriṃ gacchati, tasmiṃyeva micchāvācā pajahīyatīti| <hi rend="bold">saheva viratiyā pūrenti</hi> samucchedaviratiyā vinā dukkhapariññādīnaṃ asambhavato| <hi rend="bold">ādito paṭṭhāya parisuddhāneva vaṭṭanti</hi> parisuddhe sīle patiṭṭhitasseva bhāvanāya ijjhanato| yathāvuttamatthaṃ ganthantarenapi samatthetuṃ, <hi rend="bold">‘‘subhaddasuttepi cā’’</hi>tiādi vuttaṃ| <hi rend="bold">anekesu suttasatesu aṭṭhaṅgikova maggo āgato,</hi> na pañcaṅgikoti adhippāyo|</p>

<p>sammāsati maggakkhaṇe kāyānupassanādicatukiccasādhikā hotīti taṃ catubbidhaṃ katvā dassento, <hi rend="bold">‘‘maggasampayuttāva cattāro satipaṭṭhānā’’</hi>ti āha| na catumaggasampayuttatāvasena| esa nayo <pb ed="V" n="2.0216"/> <hi rend="bold">sammappadhānā</hi>dīsupi| aññamaññānativattamānā yuganaddhā yuttā viya ariyamaggayuganaddhā aññamaññaṃ paṭibaddhāti yuganaddhā| tenāha – <hi rend="bold">‘‘ekakkhaṇikayuganandhā’’</hi>ti ariyamaggakkhaṇe eva hi samathavipassanā ekakkhaṇikā hutvā samadhuraṃ vattanti| tenevāha <hi rend="bold">‘‘ete hī’’</hi>tiādi| <hi rend="bold">aññasmiṃ khaṇe samāpatti, aññasmiṃ vipassanā</hi>ti idaṃ tesaṃ tattha tattha kiccato adhikabhāvaṃ sandhāya vuttaṃ, na aññathā| na hi paññārahitā samāpatti, samādhirahitā ca vipassanā atthi| <hi rend="bold">ariyamagge pana ekakkhaṇikā</hi> samadhuratāya ekarasabhāvenāti attho| <hi rend="bold">phalavimuttī</hi>ti arahattaphalavimutti| sesaṃ heṭṭhā vuttanayattā suviññeyyameva|</p>

<p rend="centre">mahāsaḷāyatanikasuttavaṇṇanāya līnatthappakāsanā samattā|</p>

</xml>