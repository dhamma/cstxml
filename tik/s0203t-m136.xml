<xml src="s0203t-m136.xml">

<p rend="subhead"><pgroup id="m136"/><readunit id="m136">6. mahākammavibhaṅgasuttavaṇṇanā</readunit></p>

<p rend="bodytext" n="298"><hi rend="paranum">298</hi><hi rend="dot">.</hi> kammassa <pb ed="V" n="2.0160"/> moghabhāvo nāma phalena tucchatā phalābhāvoti āha – <hi rend="bold">‘‘moghanti tucchaṃ aphala’’</hi>nti| <hi rend="bold">tathaṃ bhūta</hi>nti saccasaddassa atthamāha| paribbājako <pb ed="M" n="2.0377"/> pana ‘‘sacca’’nti iminā tameva saphalanti vadati| saphalañhi kammaṃ satthu abhimatamanokammanti adhippāyo| <hi rend="bold">idañca</hi> ‘‘moghaṃ kāyakamma’’ntiādivacanaṃ| <hi rend="bold">taṃ gahetvā</hi>ti paramparāya gahetvā| <hi rend="bold">esā</hi>ti potaliputto paribbājako| <hi rend="bold">abhisaññānirodhakathaṃ sandhāya vadati</hi>| sāpi hi titthiyānaṃ antare pākaṭā jātāti| <hi rend="bold">thero</hi>ti samiddhitthero| yathā bhagavatā vuttaṃ, tato ca aññathāva dosāropanabhayena gahetvā tato bhagavantaṃ thero rakkhatīti adhippāyena paribbājako, ‘‘parirakkhitabbaṃ maññissatī’’ti avocāti āha – <hi rend="bold">‘‘parirakkhitabbanti garahato mocanena rakkhitabba’’</hi>nti| sañcetanā assa atthīti <hi rend="bold">sañcetanikaṃ| kamma</hi>nti sañcetanikassapi kammassa attano samaye icchitattā paribbājakena vuttaṃ|</p>

<p rend="bodytext">saṅkhatasaṅkhāratāya rūpameva <hi rend="bold">‘‘tilamattampi saṅkhāra’’</hi>nti vuttaṃ| tenāha – <hi rend="bold">‘‘maṃsacakkhunāva passatī’’</hi>ti| <hi rend="bold">samāgamadassanaṃ sandhāyā</hi>ti katthacipi tassa dassanaṃ sandhāya, na pariññādassanaṃ| tenāha bhagavā – ‘‘kuto panevarūpaṃ kathāsallāpa’’nti|</p>

<p rend="bodytext" n="299"><hi rend="paranum">299</hi><hi rend="dot">.</hi> <hi rend="bold">vaṭṭadukkha</hi>nti saṃsāradukkhaṃ| <hi rend="bold">kilesadukkha</hi>nti kilesasambhavarāgapariḷāhadukkhaṃ| <hi rend="bold">saṅkhāradukkha</hi>nti yadaniccaṃ, taṃ dukkhanti evaṃ vuttadukkhaṃ| <hi rend="bold">sace bhāsitaṃ bhaveyyā</hi>ti imaṃ īdisaṃ dukkhaṃ sandhāya āyasmatā samiddhinā bhāsitaṃ siyā nu bhagavā, avibhajitvā byākaraṇaṃ yuttamevāti adhippāyo|</p>

<p rend="bodytext" n="300"><hi rend="paranum">300</hi><hi rend="dot">.</hi> <hi rend="bold">ummaṅga</hi>nti ummujjanaṃ, kathāmuḷhena antarā aññāṇavisayapañhā ummaṅgaṃ| tenāha – <hi rend="bold">‘‘pañhāummaṅga’’</hi>nti <hi rend="bold">neva dibbacakkhunā</hi>ti kasmā vuttaṃ| na hi taṃ ayoniso ummujjanaṃ dibbacakkhuvisayanti? kāmañcetaṃ na dibbacakkhuvisayaṃ, dibbacakkhuparibhaṇḍañāvisayaṃ pana siyāti tathā vuttaṃ| <hi rend="bold">adhippāyenevā</hi>ti udāyittherassa adhippāyeneva gayhamānena taṃ ayoniyo ummujjanaṃ aññāsi| <hi rend="bold">sannisīdituṃ</hi> pubbe nisinnākārena sannisīdituṃ <hi rend="bold">na sakkoti</hi>| samiddhittherena anabhisaṅkhatasseva atthassa kathitattā, <hi rend="bold">‘‘yaṃ abhūtaṃ, tadeva kathessatī’’</hi>ti vuttaṃ| tenāha <pb ed="V" n="2.0161"/> ‘‘ayoniso ummujjissatī’’ti| <hi rend="bold">tisso vedanā pucchitā,</hi> ‘‘kiṃ so vediyatī’’ti avibhāgena vediyamānassa jātitattā| sukhāya vedanāya hitanti <hi rend="bold">sukhavedaniyaṃ</hi>| tenāha <pb ed="M" n="2.0378"/> – <hi rend="bold">‘‘sukhavedanāya paccayabhūta’’</hi>nti| <hi rend="bold">sesesū</hi>ti, ‘‘dukkhavedaniya’’ntiādīsu|</p>

<p rend="bodytext"><hi rend="bold">heṭṭhā tikajjhānacetanā</hi>ti ettha, ‘‘kusalato’’ti adhikārato rūpāvacarakusalato heṭṭhā tikajjhānacetanāti attho| <hi rend="bold">etthā</hi>ti etesu kāmāvacararūpāvacarasukhavedaniyakammesu| <hi rend="bold">adukkhamasukhampī</hi>ti <hi rend="bold">pi</hi>-saddena iṭṭhārammaṇe sukhampīti imamatthaṃ sampiṇḍeti|</p>

<p rend="bodytext">yadi kāyadvāre pavattato aññattha adukkhamasukhaṃ janeti, atha kasmā, ‘‘dukkhasseva jananato’’ti vuttanti āha – <hi rend="bold">‘‘sā pana vedanā’’</hi>tiādi|</p>

<p rend="bodytext"><hi rend="bold">catutthajjhānacetanā</hi>ti ettha arūpāvacarakusalacetanātipi vattabbaṃ| yathā hi ‘‘kāyena vācāya manasā’’ti ettha yathālābhaggahaṇavasena manasā sukhavedaniyaṃ adukkhamasukhavedaniyanti ayamattho arūpāvacarakusalepi labbhatīti sukhampi janeti ukkaṭṭhassa ñāṇasampayuttakusalassa soḷasavipākacittanibbattanato, ayañca nayo heṭṭhā, ‘‘adukkhamasukhampī’’ti etthāpi vattabbo| pubbe pariyāyato dukkhavedanā vuttā, suttantasaṃvaṇṇanā hesāti idāni nippariyāyato puna dassetuṃ, <hi rend="bold">‘‘apicā’’</hi>tiādi vuttaṃ| tena ettha dukkhavedaniyaṃ pavattivaseneva vaṭṭatīti| <hi rend="bold">etassā</hi>ti dukkhavedaniyassa pavattivaseneva yujjamānattā etassa vasena sabbaṃ sukhavedaniyaṃ adukkhamasukhavedaniyañca pavattivaseneva vattuṃ vaṭṭati|</p>

<p rend="bodytext"><hi rend="bold">ālayo</hi>ti abhiruci| <hi rend="bold">mahākammavibhaṅgañāṇa</hi>nti mahati kammavibhajane ñāṇaṃ, mahantaṃ vā kammavibhajanañāṇaṃ| bhājanaṃ nāma niddeso, ayaṃ pana uddesoti katvā āha – <hi rend="bold">‘‘katame cattāro…pe.… mātikāṭṭhapana’’</hi>nti|</p>

<p rend="bodytext" n="301"><hi rend="paranum">301</hi><hi rend="dot">.</hi> <hi rend="bold">pāṭiyekko anusandhi</hi> yathāuddiṭṭhassa mahākammavibhaṅgañāṇassa abhājanabhāvato, pucchānusandhiajjhāsayānusandhīsu ca anantogadhattā| tenāha <hi rend="bold">‘‘idaṃ hī’’</hi>tiādi| <hi rend="bold">idaṃ ārammaṇaṃ katvā</hi>ti idha, ‘‘pāṇātipātiṃ adinnādāyi’’ntiādinā puggalādhiṭṭhānena vuttaṃ kammavibhaṅgaṃ ārabbha| <hi rend="bold">imaṃ paccayaṃ labhitvā</hi>ti tasseva vevacanaṃ| <hi rend="bold">idaṃ dassanaṃ gaṇhantī</hi>ti idaṃ, ‘‘atthi kira, bho, pāpakāni kammāni, natthi kira, bho, pāpakāni kammānī’’ti ca ādīni hatthidassakandhāviya diṭṭhamatte eva ṭhatvā acittakadassanañca gaṇhanti| vīriyaṃ kilesānaṃ ātāpanavasena <pb ed="V" n="2.0162"/> <hi rend="bold">ātappaṃ,</hi> tadeva padahavasena <hi rend="bold">padhānaṃ,</hi> <pb ed="M" n="2.0379"/> punappunaṃ yuñjanavasena <hi rend="bold">anuyogo,</hi> tathā bhāvanāya nappamajjati etenāti <hi rend="bold">appamādo,</hi> sammā yoniso manasi karoti etenāti <hi rend="bold">sammāmanasikāro</hi>ti vuccatīti adhippāyena, <hi rend="bold">‘‘pañcapi vīriyasseva nāmānī’’</hi>ti āha| <hi rend="bold">appamādo</hi> vā satiyā avippavāso| yasmiṃ manasikāre sati tassa dibbacakkhuñāṇaṃ ijjhati, ayamettha sammāmanasikāroti ettha attho daṭṭhabbo| <hi rend="bold">cetosamādhi</hi>nti dibbacakkhuñāṇasahagataṃ cittasamādhiṃ| tenāha <hi rend="bold">‘‘dibbacakkhusamādhi’’</hi>nti| <hi rend="bold">aññathā</hi>ti akusalakammakaraṇato aññathā, taṃ pana kusalakammakaraṇaṃ hotīti āha – <hi rend="bold">‘‘ye dassannaṃ kusalānaṃ kammapathānaṃ pūritattā’’</hi>ti <hi rend="bold">diṭṭhithāmenā</hi>ti diṭṭhivasena diṭṭhibalena| <hi rend="bold">diṭṭhiparāmāsenā</hi>ti diṭṭhivasena dhammasabhāvaṃ atikkamitvā parāmāsena| <hi rend="bold">adhiṭṭhahitvā</hi>ti, ‘‘idameva saccaṃ, moghamañña’’nti adhiṭṭhāya abhinivisitvā| <hi rend="bold">ādiyitvā</hi>ti daḷhaggāhaṃ gahetvā| <hi rend="bold">voharatī</hi>ti attano gahitaggahaṇaṃ paresaṃ dīpento voharati|</p>

<p rend="bodytext" n="302"><hi rend="paranum">302</hi><hi rend="dot">.</hi> <hi rend="bold">tatrānandā</hi>ti ettha <hi rend="bold">iti</hi>-saddo ādiattho| <hi rend="bold">idampī</hi>ti idaṃ vacanaṃ| ‘‘tatrānandā’’ti evamādivacanampīti attho| <hi rend="bold">na mahākammavibhaṅgañāṇassa bhājanaṃ</hi> tassa aniddesabhāvato| <hi rend="bold">assā</hi>ti mahākammavibhaṅgañāṇassa <hi rend="bold">mātikāṭṭhapanameva</hi> dibbacakkhukānaṃ samaṇabrāhmaṇānaṃ vasena anuññātabbassa ca dassanavasena uddesabhāvato| tenāha <hi rend="bold">‘‘ettha panā’’</hi>tiādi| tattha <hi rend="bold">ettha panā</hi>ti ‘‘tatrānandā’’tiādipāṭhe| <hi rend="bold">etesaṃ dibbacakkhukāna</hi>nti etesaṃ heṭṭhā catūsupi vāresu āgatānaṃ dibbacakkhukānaṃ| <hi rend="bold">ettakā</hi>ti ekacciyā saccagirā| <hi rend="bold">anuññātā</hi>ti anujānitā| <hi rend="bold">ananuññātā</hi>ti paṭikkhepitā| idha ananuññātamukhena dīpitaṃ ananuññātabhāvamattaṃ| <hi rend="bold">tatrānandā</hi>tiādike <hi rend="bold">tatrā</hi>ti niddhāraṇe bhummanti dassento, <hi rend="bold">‘‘tesu catūsu samaṇabrāhmaṇesū’’</hi>ti āha| <hi rend="bold">idaṃ vacanaṃ</hi> ‘‘atthi kira, bho…pe.… vipāko’’ti idaṃ evaṃ vuttaṃ| <hi rend="bold">assā</hi>ti tathāvādino samaṇabrāhmaṇassa| <hi rend="bold">aññenākārenā</hi>ti ‘‘yo kira, bho’’tiādinā vuttakāraṇato aññena kāraṇena| <hi rend="bold">dvīsu ṭhānesū</hi>ti ‘‘atthi kira, bho…pe.… vipāko’’ti ca, ‘‘apāyaṃ…pe.… nirayaṃ upapanna’’nti ca imesu <pb ed="M" n="2.0380"/> dvīsu pāṭhapadesesu| <hi rend="bold">anuññātā</hi> tadatthassa atthibhāvato| <hi rend="bold">tīsu ṭhānesū</hi>ti ‘‘yo kira, bho…pe.… nirayaṃ upapajjati’’, ‘‘yampi so…pe.… te sañjānanti’’, ‘‘yampi so yadeva…pe.… moghamañña’’nti imesu tīsu pāṭhapadesesu| <hi rend="bold">ananuññātā</hi> tadatthassānekantikattā micchābhinivesato ca| tenāha bhagavā – ‘‘aññathā hi, ānanda, tathāgatassa mahākammavibhaṅgañāṇa’’nti| yathā te appahīnavipallāsā padesañāṇasamaṇabrāhmaṇā kammavibhaṅgaṃ sañjānanti, tato aññathāva sabbaso pahīnavipallāsassa tathā āgamanādiatthena tathāgatassa sammāsambuddhassa mahākammavibhaṅgañāṇaṃ hotīti attho|</p>

<p rend="bodytext" n="303"><hi rend="paranum">303</hi><hi rend="dot">.</hi> iminā <pb ed="V" n="2.0163"/> dibbacakkhukena yaṃ kammaṃ karonto diṭṭho, tato pubbeti yojanā| <hi rend="bold">tato</hi>ti tato kariyamānakammato pubbe| <hi rend="bold">khando</hi>ti kumāro| <hi rend="bold">sivo</hi>ti issaro| <hi rend="bold">pitāmaho</hi>ti brahmā| <hi rend="bold">issarādīhī</hi>ti issarabrahmapajāpatiādīhi| <hi rend="bold">visaṭṭho</hi>ti nimmito| <hi rend="bold">micchādassanenā</hi>ti micchādassanavasena| <hi rend="bold">ya</hi>nti yaṃ kammaṃ| <hi rend="bold">tatthā</hi>ti tesu pāṇātipātādivasena pavattakammesu| <hi rend="bold">diṭṭheva dhamme</hi>ti tasmiṃyeva attabhāve vipākaṃ paṭisaṃvedetīti yojanā| <hi rend="bold">upapajjitvā</hi>ti dutiyabhave nibbattitvā| <hi rend="bold">aparasmiṃ pariyāye</hi>ti aññasmiṃ yattha katthaci bhave|</p>

<p rend="bodytext"><hi rend="bold">ekaṃ kammarāsi</hi>nti pāṇātipātādibhedena ekaṃ kammasamudāyaṃ| <hi rend="bold">ekaṃ vipākarāsi</hi>nti tasseva aṅgena ekaṃ vipākasamudāyaṃ| <hi rend="bold">iminā</hi>ti yathāvuttena dibbacakkhukena samaṇena brāhmaṇena vā adiṭṭhā| <hi rend="bold">tayo</hi>ti ‘‘pubbe vāssa taṃ kataṃ hotī’’tiādinā vuttā tayo| <hi rend="bold">dve vipākarāsī</hi>ti diṭṭhadhammavedaniyo aparāpariyāyavedaniyoti dve vipākarāsī| upapajjavedaniyaṃ pana tena diṭṭhaṃ, tasmā ‘‘dve’’ti vuttaṃ| diṭṭho eko, adiṭṭhā tayoti <hi rend="bold">diṭṭhe ca adiṭṭhe ca cattāro kammarāsī,</hi> tathā diṭṭho eko, adiṭṭhā dveti <hi rend="bold">tayo vipākarāsī| imāni satta ṭhānānī</hi>ti yathāvuttāni satta ñāṇassa pavattanaṭṭhānāni| ‘‘imassa nāma kammassa idaṃ phalaṃ nibbatta’’nti kammassa, phalassa vā adiṭṭhattā, <hi rend="bold">‘‘dutiyavāre dibbacakkhukena kiñci na diṭṭha’’</hi>nti vuttaṃ| paṭhamaṃ vuttanayena tayo kammarāsī veditabbā, idha dibbacakkhukena diṭṭhassa abhāvato, <hi rend="bold">‘‘paccattaṭṭhānānī’’</hi>ti vuttaṃ|</p>

<p rend="bodytext">bhavati vaḍḍhati etenāti bhabbaṃ, vaḍḍhinimittaṃ| na bhabbaṃ <hi rend="bold">abhabba</hi>nti āha <hi rend="bold">‘‘bhūtavirahita’’</hi>nti| attano phale bhāsanaṃ dibbanaṃ <hi rend="bold">ābhāsana</hi>nti āha – <hi rend="bold">‘‘ābhāsati abhibhavati paṭibāhatī’’</hi>ti| <hi rend="bold">balavakamma</hi>nti mahāsāvajjaṃ kammaṃ garusamāsevitādibhedaṃ| <hi rend="bold">āsanne</hi>ti maraṇe, abhiṇhaṃ upaṭṭhānena vā <pb ed="M" n="2.0381"/> tassa maraṇacittassa <hi rend="bold">āsanne| balavakamma</hi>nti garusamāsevitatādivasena balavaṃ kusalakammaṃ| <hi rend="bold">dubbalakammassā</hi>ti attano dubbalassa| <hi rend="bold">āsanne kusalaṃ kata</hi>nti idhāpi āsannatā pubbe vuttanayeneva veditabbā|</p>

<p rend="bodytext"><hi rend="bold">upaṭṭhānākārenā</hi>ti maraṇassa āsannakāle kammassa upaṭṭhānākārena| <hi rend="bold">tassā</hi>ti tassa puggalassa| nibbattikāraṇabhūtaṃ hutvā upaṭṭhāti akusalanti yojanā| titthiyā kammantaravipākantaresu akusalatāya yaṃ kiñci kammaṃ yassa kassaci vipākassa kāraṇaṃ katvā gaṇhanti hatthidassakandhādayo viya diṭṭhamattābhinivesinoti, <hi rend="bold">‘‘aññatitthiyā…pe.… upaṭṭhātī’’</hi>ti vuttaṃ| <hi rend="bold">itarasmi</hi>nti bhabbañceva bhabbābhāsañca, bhabbaṃ abhabbābhāsanti imasmiṃ dvaye<pb ed="V" n="2.0164"/>| <hi rend="bold">eseva nayo</hi> paṭhamadutiyapuggalavasena purimānaṃ dvinnaṃ kammānaṃ yojanānayo vutto upaṭṭhānākāravasena| ayameva tatiyacatutthapuggalavasena pacchimānaṃ dvinnaṃ kammānaṃ yojanānayo| tatiyassa hi kammassa kusalattā tassa ca sagge nibbattattā tattha kāraṇabhūtaṃ kusalaṃ hutvā upaṭṭhāti; tathā catutthassapi kammassa kusalattā, tassa pana niraye nibbattattā tattha nibbattikāraṇabhūtaṃ aññatitthiyānaṃ akusalaṃ hutvā upaṭṭhātīti| yaṃ panettha atthato avibhattaṃ, taṃ suviññeyyameva|</p>

<p rend="centre">mahākammavibhaṅgasuttavaṇṇanāya līnatthappakāsanā samattā|</p>

</xml>