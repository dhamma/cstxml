<xml src="s0202t-m62.xml">

<p rend="subhead"><readunit id="m62">2. mahārāhulovādasuttavaṇṇanā</readunit></p>

<p rend="bodytext" n="113"><hi rend="paranum">113</hi><hi rend="dot">.</hi> <hi rend="bold">iriyāpathānubandhanenā</hi>ti <pb ed="V" n="2.0060"/> iriyāpathagamanānubandhanena, na paṭipattigamanānubandhanena| aññameva hi buddhānaṃ paṭipattigamanaṃ aññaṃ sāvakānaṃ| <hi rend="bold">vilāsitagamanenā</hi>ti – ‘‘dūre pādaṃ na uddharati, na accāsanne pādaṃ nikkhipati, nātisīghaṃ gacchati nātisaṇika’’ntiādinā (saṃ. ni. aṭṭha. 3.4.243; udā. aṭṭha. 76; sārattha. ṭī. mahāvagga 3.285) vuttena sabhāvasīlena buddhānaṃ cāturiyagamanena| tadeva hi sandhāya <hi rend="bold">‘‘pade padaṃ nikkhipanto’’</hi>ti vuttaṃ| <hi rend="bold">padānupadiko</hi>ti rāhulattherassapi lakkhaṇapāripūriyā tādisameva gamananti yattakaṃ padesaṃ antaraṃ adatvā bhagavato piṭṭhito gantuṃ āraddho, sabbattha tameva gamanapadānupadaṃ gacchatīti padānupadiko|</p>

<p rend="bodytext">vaṇṇanābhūmi <pb ed="M" n="2.0062"/> cāyaṃ tattha bhagavantaṃ therañca anekarūpāhi upamāhi vaṇṇento <hi rend="bold">‘‘tattha bhagavā’’</hi>tiādimāha| <hi rend="bold">nikkhantagajapotako viya</hi> virocitthāti padaṃ ānetvā yojanā| evaṃ taṃ <hi rend="bold">kesarasīho viyā</hi>tiādīsupi ānetvā yojetabbaṃ| <hi rend="bold">tārakarājā</hi> nāma cando| <hi rend="bold">dvinnaṃ candamaṇḍalāna</hi>ntiādi parikappavacanaṃ, buddhāveṇikasantakaṃ viya buddhānaṃ ākappasobhā ahosi, aho sirīsampattīti yojanā|</p>

<p rend="bodytext"><hi rend="bold">ādiyamānā</hi>ti gaṇhanti| ‘‘pacchā jānissāmā’’ti <hi rend="bold">na ajjupekkhitabbo| idaṃ na kattabbanti vutte</hi>ti idaṃ pāṇatipātanaṃ na kattabbanti vutte idaṃ daṇḍena vā leḍḍunā vā viheṭhanaṃ na kattabbaṃ, idaṃ pāṇinā daṇḍakadānañca antamaso kujjhitvā olokanamattampi na kattabbamevāti nayasatenapi nayasahassenapi paṭivijjhati, tathā idha tāva sammajjanaṃ kattabbanti vuttepi tattha paribhaṇḍakaraṇaṃ vihāraṅgaṇasammajjanaṃ kacavarachaḍḍanaṃ vālikāsamakiraṇanti evamādinā nayasatena nayasahassena paṭivijjhati| tenāha – <hi rend="bold">‘‘idaṃ kattabbanti vuttepi eseva nayo’’</hi>ti| <hi rend="bold">paribhāsa</hi>nti tajjanaṃ| <hi rend="bold">labhāmī</hi>ti paccāsīsati|</p>

<p rend="bodytext"><hi rend="bold">sabbameta</hi>nti sabbaṃ etaṃ mayi labbhamānaṃ sikkhākāmataṃ| <hi rend="bold">abhiññāyā</hi>ti jānitvā| <hi rend="bold">sahāyo</hi>ti raṭṭhapālattheraṃ sandhāyāha| so hi bhagavatā saddhāpabbajitabhāve etadagge ṭhapito| <hi rend="bold">dhammārakkho</hi>ti <pb ed="V" n="2.0061"/> satthu saddhammaratanānupālako dhammabhaṇḍāgāriko| <hi rend="bold">pettiyo</hi>ti cūḷapitā| <hi rend="bold">sabbaṃ me jinasāsana</hi>nti sabbampi buddhasāsanaṃ mayhameva|</p>

<p rend="bodytext"><hi rend="bold">chandarāgaṃ ñatvā</hi>ti chandarāgaṃ mama citte uppannaṃ ñatvā| <hi rend="bold">aññatarasmiṃ rukkhamūle</hi>ti vihārapariyante aññatarasmiṃ rukkhamūlaṭṭhāne anucchavike|</p>

<p rend="bodytext"><hi rend="bold">tadā</hi>ti aggasāvakehi pasādāpanakāle| aññakammaṭṭhānāni caṅkamaniriyāpathepi piṭṭhipasāraṇakālepi samijjhanti, na evamidanti āha – <hi rend="bold">‘‘idamassa etissā nisajjāya kammaṭṭhānaṃ anucchavika’’</hi>nti| <hi rend="bold">ānāpānassati</hi>nti ānāpānassatikammaṭṭhānaṃ|</p>

<p rend="bodytext"><hi rend="bold">samasīsī hotī</hi>ti sace samasīsī hutvā na parinibbāyati| <hi rend="bold">paccekabodhiṃ sacchikaroti</hi> no ce paccekabodhiṃ sacchikaroti| <hi rend="bold">khippābhiñño</hi>ti khippaṃ lahuṃyeva pattabbachaḷabhiñño|</p>

<p rend="bodytext"><hi rend="bold">paripuṇṇā</hi>ti <pb ed="M" n="2.0063"/> soḷasasu ākāresu kassacipi atāpanena sabbaso puṇṇā| <hi rend="bold">subhāvitā</hi>ti samathabhāvanāya vipassanābhāvanāya ca anupubbasampādanena subhāvitā| gaṇanāvidhānānupubbiyā āsevitattā <hi rend="bold">anupubbaṃ paricitā</hi>|</p>

<p rend="bodytext"><hi rend="bold">omānaṃ vā</hi>ti avajānanaṃ uññātanti evaṃvidhaṃ mānaṃ vā| <hi rend="bold">atimānaṃ vā</hi>ti ‘‘kiṃ imehi, mameva ānubhāvena jīvissāmī’’ti evaṃ atimānaṃ vā kuto janessatīti|</p>

<p rend="bodytext" n="114"><hi rend="paranum">114</hi><hi rend="dot">.</hi> <hi rend="bold">visaṅkharitvā</hi>ti visaṃyutte katvā, yathā saṅgākārena gahaṇaṃ na gacchati, evaṃ vinibhuñjitvāti attho| mahābhūtāni tāva vitthāretu, sammasanūpagattā, asammasanūpagaṃ ākāsadhātuṃ atha kasmā vitthāresīti āha <hi rend="bold">‘‘upādārūpadassanattha’’</hi>nti| āpodhātu sukhumarūpaṃ| itarāsu oḷārikasukhumatāpi labbhatīti āha <hi rend="bold">‘‘upādārūpadassanattha’’</hi>nti| <hi rend="bold">heṭṭhā cattāri mahābhūtāneva kathitāni, na upādārūpa</hi>nti tassa panettha lakkhaṇahāranayena ākāsadassanena dassitatā veditabbā| tenāha <hi rend="bold">‘‘iminā mukhena taṃ dassetu’’</hi>nti| na kevalaṃ upādārūpaggahaṇadassanatthameva ākāsadhātu vitthāritā, atha kho pariggahasukhatāyapīti dassento <hi rend="bold">‘‘apicā’’</hi>tiādimāha| tattha paricchinditabbassa rūpassa niravasesapariyādānatthaṃ <hi rend="bold">‘‘ajjhattikenā’’</hi>ti visesanamāha| <hi rend="bold">ākāsenā</hi>ti ākāsadhātuyā gahitāya| <hi rend="bold">paricchinnarūpa</hi>nti tāya paricchinditakalāpagatampi pākaṭaṃ hoti vibhūtaṃ hutvā upaṭṭhāti|</p>

<p rend="bodytext">idāni <pb ed="V" n="2.0062"/> vuttamevatthaṃ sukhaggahaṇatthaṃ gāthāya dasseti| <hi rend="bold">tassā</hi>ti upādāyarūpassa| <hi rend="bold">evaṃ āvibhāvattha</hi>nti evaṃ paricchinnatāya ākāsassa vasena vibhūtabhāvatthaṃ| <hi rend="bold">ta</hi>nti ākāsadhātuṃ|</p>

<p rend="bodytext" n="118"><hi rend="paranum">118</hi><hi rend="dot">.</hi> <hi rend="bold">ākāsabhāvaṃ gata</hi>nti catūhi mahābhūtehi asamphuṭṭhānaṃ tesaṃ paricchedakabhāvena ākāsanti gahetabbataṃ gataṃ, ākāsameva vā ākāsagataṃ yathā ‘‘diṭṭhigataṃ (dha. sa. 381; mahāni. 12), atthaṅgata’’nti (a. ni. aṭṭha. 1.1.130) ca| <hi rend="bold">ādinna</hi>nti imanti taṇhādiṭṭhīhi ādinnaṃ| tenāha <hi rend="bold">‘‘gahitaṃ parāmaṭṭha’’</hi>nti| aññattha kammajaṃ ‘‘upādinna’’nti vuccati, na tathā idhāti āha <hi rend="bold">‘‘sarīraṭṭhakanti attho’’</hi>ti| <hi rend="bold">pathavīdhātuādīsu</hi> <pb ed="M" n="2.0064"/> <hi rend="bold">vuttanayenevā</hi>ti mahāhatthipadopame (ma. ni. 1.300 ādayo) vuttanayadassanaṃ sandhāya vadati|</p>

<p rend="bodytext" n="119"><hi rend="paranum">119</hi><hi rend="dot">.</hi> <hi rend="bold">tādibhāvo</hi> nāma niṭṭhitakiccassa hoti, ayañca vipassanaṃ anuyuñjati, atha kimatthaṃ tādibhāvatā vuttāti? pathavīsamatādilakkhaṇācikkhaṇāhi vipassanāya sukhappavattiatthaṃ| tenāha <hi rend="bold">‘‘iṭṭhāniṭṭhesū’’</hi>tiādi| <hi rend="bold">gahetvā</hi>ti kusalappavattiyā okāsadānavasena pariggahetvā| <hi rend="bold">na patiṭṭhito</hi>ti na nissito na laggo|</p>

<p rend="bodytext" n="120"><hi rend="paranum">120</hi><hi rend="dot">.</hi> brahmavihārabhāvanā asubhabhāvanā ānāpānassatibhāvanā ca upacāraṃ vā appanaṃ vā pāpento vipassanāya pādakabhāvāya aniccādisaññāya vipassanābhāvena ussakkitvā maggapaṭipāṭiyā arahattādhigamāya hotīti <hi rend="bold">‘‘mettādibhāvanāya pana hotī’’</hi>ti vuttaṃ| <hi rend="bold">yattha katthaci sattesu saṅkhāresu ca paṭihaññanakileso</hi>ti āghātabhāvameva vadati ñāyabhāvato aññesampi| <hi rend="bold">asmimāno</hi>ti rūpādike paccekaṃ ekajjhaṃ gahetvā ‘‘ayamahamasmī’’ti evaṃ pavattamāno|</p>

<p rend="bodytext" n="121"><hi rend="paranum">121</hi><hi rend="dot">.</hi> <hi rend="bold">idaṃ kammaṭṭhāna</hi>nti ettha gaṇanādivasena āseviyamānā assāsapassāsā yogakammassa patiṭṭhānatāya kammaṭṭhānaṃ| tattha pana tathāpavatto manasikāro bhāvanā| ettha ca tasseva therassa bhagavatā bahūnaṃ kammaṭṭhānānaṃ desitattā caritaṃ anādiyitvā kammaṭṭhānāni sabbesaṃ puggalānaṃ sappāyānīti ayamattho siddho, atisappāyavasena pana kammaṭṭhānesu vibhāgakathā kathitāti veditabbā|</p>

<p rend="centre">mahārāhulovādasuttavaṇṇanāya līnatthappakāsanā samattā|</p>

</xml>