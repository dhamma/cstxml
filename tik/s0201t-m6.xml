<xml src="s0201t-m6.xml">

<p rend="subhead"><readunit id="m6">6. ākaṅkheyyasuttavaṇṇanā</readunit></p>

<p rend="bodytext" n="64"><hi rend="paranum">64</hi><hi rend="dot">.</hi> <hi rend="bold">sampanna</hi>nti <pb ed="V" n="1.0227"/><pb ed="M" n="1.0255"/> paripuṇṇaṃ, samantato pannaṃ pattanti sampannaṃ| tenāha <hi rend="bold">‘‘idaṃ paripuṇṇasampannaṃ nāmā’’</hi>ti| <hi rend="bold">na</hi>nti ‘‘suvā’’ti vuttaṃ suvagaṇaṃ| <hi rend="bold">sampanno</hi>ti sammadeva panno gato upagato| tenāha <hi rend="bold">‘‘samannāgato’’</hi>ti| <hi rend="bold">sampanna</hi>nti sampattiyuttaṃ| sā panettha rasasampatti adhippetā sāmaññajotanāya visese avaṭṭhānato| tenāha <hi rend="bold">‘‘seyyathāpi khuddamadhuṃ aneḷaka’’</hi>nti, niddosanti attho| tena vuttaṃ <hi rend="bold">‘‘idaṃ madhurasampannaṃ nāmā’’</hi>ti| sīlassa anavasesasamādānena akhaṇḍādibhāvāpattiyā ca <hi rend="bold">paripuṇṇasīlā</hi>| samādānato paṭṭhāya acchindanato <hi rend="bold">sīlasamaṅgino</hi>| samādānato hi accantavirodhidhammānuppattiyā sīlasamaṅgitā veditabbā, cetanādīnaṃ pana sīlanalakkhaṇānaṃ dhammānaṃ pavattikkhaṇe vattabbameva natthi| <hi rend="bold">visuddhimagge</hi> (visuddhi. 1.9) <hi rend="bold">vuttā,</hi> tasmā tattha vuttanayeneva vitthārakathā veditabbāti adhippāyo|</p>

<p rend="bodytext"><hi rend="bold">khettapāripūrī</hi>ti nissitapāripūriyā nissayapāripūrimāha nissitakammavipattisampattivisayattā yathā ‘‘mañcā ukkuṭṭhiṃ karontī’’ti| tathā hi khettena khaṇḍapūtiādidoso vutto| <hi rend="bold">khettaṃ khaṇḍaṃ hotī</hi>ti aparipūraṃ hoti sassapāripūriyā abhāvato| tenevāha <hi rend="bold">‘‘sassaṃ na uṭṭhetī’’</hi>ti| pādamattassapi anekambaṇaphalanato <hi rend="bold">mahapphalaṃ hoti</hi>| kisalayapalālādibahutāya <hi rend="bold">mahānisaṃsaṃ</hi>| <hi rend="bold">evameva</hi>nti yathā khittaṃ bījaṃ khaṇḍādicatudosavasena aparipuṇṇaṃ hoti, tadabhāvena ca paripuṇṇaṃ, evaṃ sīlaṃ khaṇḍādicatudosavasena aparipuṇṇaṃ hoti, tadabhāvena ca paripuṇṇanti, catudosatadabhāvasāmaññameva nidassananidassitabbavipattisampattīsu dasseti| <hi rend="bold">mahapphalaṃ hoti</hi> vipākaphalena| <hi rend="bold">mahānisaṃsa</hi>nti vipulānisaṃsaṃ| svāyaṃ ānisaṃso idha pāḷiyaṃ nānappakārena vitthārīyati|</p>

<p rend="bodytext"><hi rend="bold">ettāvatā kirā</hi>ti (a. ni. ṭī. 2.2.37; a. ni. ṭī. 3.10.71-74) <hi rend="bold">kira</hi>-saddo arucisūcanattho| tenettha ācariyavādassa attano aruccanabhāvaṃ dīpeti| <hi rend="bold">sampannasīlā</hi>ti anāmaṭṭhavisesaṃ sāmaññato sīlasaṅkhepena gahitaṃ| tañca catubbidhanti ācariyatthero <hi rend="bold">‘‘catupārisuddhisīlaṃ uddisitvā’’</hi>ti āha| <hi rend="bold">tatthā</hi>ti catupārisuddhisīle| <hi rend="bold">jeṭṭhakasīla</hi>nti (saṃ. ni. ṭī. 3.5.412) padhānasīlaṃ| <hi rend="bold">ubhayatthā</hi>ti uddesaniddese| idha <pb ed="M" n="1.0256"/> niddese viya uddesepi <hi rend="bold">pātimokkhasaṃvaro bhagavatā vutto</hi> ‘‘sampannasīlā’’ti vuttattāti adhippāyo<pb ed="V" n="1.0228"/>| sīlaggahaṇañhi pāḷiyaṃ pātimokkhasaṃvaravasena āgataṃ| tenāha <hi rend="bold">‘‘pātimokkhasaṃvaroyevā’’</hi>tiādi| tattha avadhāraṇena itaresaṃ tiṇṇaṃ ekadesena pātimokkhantogadhabhāvaṃ dīpeti| tathā hi anolokiyolokane ājīvahetu chasikkhāpadavītikkame gilānapaccayassa apaccavekkhitaparibhoge ca āpatti vihitāti| <hi rend="bold">tīṇī</hi>ti indriyasaṃvarasīlādīni| <hi rend="bold">sīlanti vuttaṭṭhānaṃ nāma atthī</hi>ti sīlapariyāyena tesaṃ katthaci sutte gahitaṭṭhānaṃ nāma kiṃ atthi yathā pātimokkhasaṃvaroti ācariyassa sammukhattā apaṭikkhipantova upacārena pucchanto viya vadati| tenāha <hi rend="bold">‘‘ananujānanto’’</hi>ti| <hi rend="bold">chadvārarakkhāmattakamevā</hi>ti tassa sallahukabhāvamāha cittādhiṭṭhānamattena paṭipākatikabhāvāpattito| itaradvayepi eseva nayo| <hi rend="bold">paccayuppattimattaka</hi>nti phalena hetuṃ dasseti| uppādanahetukā hi paccayānaṃ uppatti| <hi rend="bold">idamattha</hi>nti idaṃ payojanaṃ imassa paccayassa paribhuñjaneti adhippāyo| <hi rend="bold">nippariyāyenā</hi>ti iminā indriyasaṃvarādīni tīṇi padhānassa sīlassa parivāravasena pavattiyā pariyāyasīlāni nāmāti dasseti|</p>

<p rend="bodytext">idāni pātimokkhasaṃvarasseva padhānabhāvaṃ byatirekato anvayato ca upamāya vibhāvetuṃ <hi rend="bold">‘‘yassā’’</hi>tiādimāha| tattha <hi rend="bold">so</hi>ti pātimokkhasaṃvaro| <hi rend="bold">sesānī</hi>ti indriyasaṃvarādīni| <hi rend="bold">tassevā</hi>ti ‘‘sampannasīlā’’ti ettha yaṃ sīlaṃ vuttaṃ, tasseva| <hi rend="bold">sampannapātimokkhā</hi>ti ettha pātimokkhaggahaṇena <hi rend="bold">vevacanaṃ vatvā taṃ vitthāretvā…pe.… ādimāha</hi>| yathā aññathāpi ‘‘idha bhikkhu sīlavā hotī’’ti (mahāni. 199) puggalādhiṭṭhānāya desanāya uddiṭṭhaṃ sīlaṃ ‘‘pātimokkhasaṃvarasaṃvuto viharatī’’ti (vibha. 508; mahāni. 199) niddiṭṭhaṃ|</p>

<p rend="bodytext"><hi rend="bold">pātimokkhasaṃvarasaṃvutā</hi>ti yo naṃ pāti rakkhati, taṃ mokkheti moceti āpāyikādīhi dukkhehīti ‘‘pātimokkha’’nti laddhanāmena sikkhāpadasīlena pihitakāyavacīdvārā| te pana yasmā evaṃbhūtā tena samannāgatā nāma honti, tasmā vuttaṃ <hi rend="bold">‘‘pātimokkhasaṃvarena samannāgatā’’</hi>ti|</p>

<p rend="bodytext">aparo <pb ed="M" n="1.0257"/> nayo (udā. aṭṭha. 31; itivu. aṭṭha. 97) – kilesānaṃ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṃ apāyesu patanasīloti pātī, puthujjano| aniccatāya vā bhavādīsu kammavegakkhitto ghaṭīyantaṃ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā, taṃ pātiṃ saṃsāradukkhato mokkhetīti <pb ed="V" n="1.0229"/> <hi rend="bold">pātimokkhaṃ</hi>| cittassa hi vimokkhena satto vimuttoti vuccati| vuttañhi ‘‘cittavodānā visujjhantī’’ti, ‘‘anupādāya āsavehi cittaṃ vimutta’’nti (mahāva. 28) ca|</p>

<p rend="bodytext">atha vā avijjādinā hetunā saṃsāre patati gacchati pavattatīti pātī| ‘‘avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarata’’nti (saṃ. ni. 2.125) hi vuttaṃ| tassa pātino sattassa taṇhādisaṃkilesattayato mokkho etenāti <hi rend="bold">pātimokkho</hi>| ‘‘kaṇṭhekālo’’tiādīnaṃ viya samāsasiddhi veditabbā|</p>

<p rend="bodytext">atha vā pāteti vinipāteti dukkheti pāti, cittaṃ| vuttañhi ‘‘cittena nīyati loko, cittena parikassatī’’ti (saṃ. ni. 1.62)| tassa pātino mokkho etenāti <hi rend="bold">pātimokkho</hi>| patati vā etena apāyadukkhe saṃsāradukkhe cāti pātī, taṇhādisaṃkileso| vuttañhi ‘‘taṇhā janeti purisaṃ (saṃ. ni. 1.57), taṇhādutiyo puriso’’ti (itivu. 15, 105; a. ni. 4.9) ca ādi| tato pātito mokkhoti <hi rend="bold">pātimokkho</hi>|</p>

<p rend="bodytext">atha vā patati etthāti pātī, cha ajjhattikabāhirāni āyatanāni| vuttañhi ‘‘chasu loko samuppanno, chasu kubbati santhava’’nti (saṃ. ni. 1.70; su. ni. 171)| tato ajjhattikabāhirāyatanasaṅkhātato pātito mokkhoti <hi rend="bold">pātimokkho</hi>| atha vā pāto vinipāto assa atthīti pātī, saṃsāro| tato mokkhoti <hi rend="bold">pātimokkho</hi>| atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti mokkho, patino mokkho tena paññattattāti pātimokkho<pb ed="M" n="1.0258"/>| pātimokkho eva <hi rend="bold">pātimokkho</hi>| sabbaguṇānaṃ vā mūlabhāvato uttamaṭṭhena pati ca so yathāvuttatthena mokkho cāti pātimokkho| pātimokkho eva <hi rend="bold">pātimokkho</hi>| tathā hi vuttaṃ ‘‘pātimokkhantiādimetaṃ mukhametaṃ pamukhameta’’nti (mahāva. 135) vitthāro|</p>

<p rend="bodytext">atha vā <hi rend="bold">pa</hi>-iti pakāre, <hi rend="bold">atī</hi>ti accantatthe nipāto, tasmā pakārehi accantaṃ mokkhetīti <hi rend="bold">pātimokkho</hi>| idañhi sīlaṃ sayaṃ tadaṅgavasena, samādhisahitaṃ paññāsahitañca vikkhambhanavasena, samucchedavasena ca accantaṃ mokkheti mocetīti <hi rend="bold">pātimokkho</hi>| pati pati mokkhoti vā pātimokkho, tamhā tamhā vītikkamadosato paccekaṃ mokkhoti attho| pātimokkho eva <hi rend="bold">pātimokkho</hi>| mokkho vā nibbānaṃ, tassa mokkhassa patibimbabhūtoti pātimokkho<pb ed="V" n="1.0230"/>| sīlasaṃvaro hi nibbedhabhāgiyo sūriyassa aruṇuggamanaṃ viya nibbānassa udayabhūto tappaṭibhāgo viya hoti yathārahaṃ kilesanibbāpanatoti pātimokkho| pātimokkhoyeva <hi rend="bold">pātimokkho</hi>| atha vā mokkhaṃ pati vattati mokkhābhimukhanti vā pātimokkhaṃ| pātimokkhameva <hi rend="bold">pātimokkha</hi>nti evamettha pātimokkhasaddassa attho veditabbo|</p>

<p rend="bodytext"><hi rend="bold">ācāragocarasampannā</hi>ti kāyikavācasikavītikkamasaṅkhātena ācārena ceva navesiyagocaratādisaṅkhātena gocarena ca sampannā, sampannācāragocarāti attho| <hi rend="bold">appamattesū</hi>ti atiparittakesu anāpattigamanīyesu, dukkaṭadubbhāsitamattesūti apare| <hi rend="bold">vajjesū</hi>ti gārayhesu| te pana ekantato akusalasabhāvā hontīti āha <hi rend="bold">‘‘akusaladhammesū’’</hi>ti| <hi rend="bold">bhayadassino</hi>ti bhayato dassanasīlā, paramāṇumattampi vajjaṃ sineruppamāṇaṃ viya katvā bhāyanasīlā| <hi rend="bold">sammā ādiyitvā</hi>ti sammadeva sakkaccaṃ sabbaso ca ādiyitvā| <hi rend="bold">sikkhāpadesū</hi>ti niddhāraṇe bhummanti samudāyato avayavaniddhāraṇaṃ dassento <hi rend="bold">‘‘sikkhāpadesu taṃ taṃ sikkhāpadaṃ samādiyitvā sikkhathā’’</hi>ti atthamāha| sikkhāpadameva hi samādātabbaṃ sikkhitabbañcāti adhippāyo| <hi rend="bold">yaṃ kiñci sikkhākoṭṭhāsesū</hi>ti sikkhākoṭṭhāsesu mūlapaññattianupaññatisabbatthapaññattipadesapaññattiādibhedaṃ yaṃ kiñci sikkhitabbaṃ paṭipajjitabbaṃ pūretabbaṃ sīlaṃ| taṃ pana dvāravasena duvidhamevāti āha <pb ed="M" n="1.0259"/> <hi rend="bold">‘‘kāyikaṃ vācasikañcā’’</hi>ti| imasmiṃ atthavikappe <hi rend="bold">sikkhāpadesū</hi>ti ādhāre bhummaṃ sikkhābhāgesu kassaci visuṃ aggahaṇato| tenāha <hi rend="bold">‘‘taṃ sabba’’</hi>nti|</p>

<p rend="bodytext" n="65"><hi rend="paranum">65</hi><hi rend="dot">.</hi> <hi rend="bold">kasmā āraddha</hi>nti (a. ni. ṭī. 3.10.71-74) desanāya kāraṇapucchā| <hi rend="bold">sīlānisaṃsadassanattha</hi>nti payojananiddeso| ko attho kva attho kva nipātitāti? nayidamevaṃ daṭṭhabbaṃ| <hi rend="bold">sīlānisaṃsadassanattha</hi>nti hi ettha byatirekato yaṃ sīlānisaṃsassa adassanaṃ, taṃ imissā desanāya kāraṇanti kasmā āraddhanti vineyyānaṃ sīlānisaṃsassa adassanatoti atthato āpanno eva hotīti| tenāha <hi rend="bold">‘‘sacepī’’</hi>tiādi| <hi rend="bold">sīlānisaṃsadassanattha</hi>nti pana imassa atthaṃ vivarituṃ <hi rend="bold">‘‘tesa’’</hi>ntiādi vuttaṃ| <hi rend="bold">ānisaṃso</hi>ti udayo| ‘‘sīlavā sīlasampanno kāyassa bhedā paraṃ maraṇā sugatiṃ saggalokaṃ upapajjatī’’tiādīsu (dī. ni. 2.150; 3.316; a. ni. 5.213; mahāva. 285) pana vipākaphalampi ‘‘ānisaṃso’’ti vuttaṃ| <hi rend="bold">ko viseso</hi>ti ko phalaviseso| <hi rend="bold">kā vaḍḍhī</hi>ti ko abbhudayo| vijjamānopi guṇo yāthāvato vibhāvito eva abhiruciṃ uppādeti, na avibhāvito, tasmā ekantato ānisaṃsakittanaṃ icchitabbamevāti dassetuṃ <hi rend="bold">visakaṇṭakavāṇijo</hi> udāhaṭo|</p>

<p rend="bodytext">tattha <pb ed="V" n="1.0231"/> <hi rend="bold">guḷo</hi> nāma ucchurasaṃ pacitvā cuṇṇādīhi missitvā sampiṇḍane piṇḍībhūtaṃ| <hi rend="bold">phāṇitaṃ</hi> apiṇḍitaṃ dravībhūtaṃ| <hi rend="bold">khaṇḍaṃ</hi> bhijjanakkhamaṃ| <hi rend="bold">sakkharā</hi> nāma phalikasadisā| <hi rend="bold">sakkharādīni</hi>ti <hi rend="bold">ādi</hi>-saddena macchaṇḍikānaṃ saṅgaho| tasmiṃ kāle guḷādīsu visakaṇṭakavohāro apaccantadese pacuroti <hi rend="bold">‘‘paccantagāmaṃ gantvā’’</hi>ti vuttaṃ| <hi rend="bold">dārake ca palāpesuṃ</hi> ‘‘visakaṇṭakaṃ mā gaṇhantū’’ti|</p>

<p rend="bodytext"><hi rend="bold">piyo</hi>ti piyāyitabbo| piyassa nāma dassanaṃ ekantato abhinanditabbaṃ hotīti āha <hi rend="bold">‘‘viyacakkhūhi sampassitabbo’’</hi>ti| pītisamuṭṭhānapasannasommarūpapariggahañhi cakkhu ‘‘piyacakkhū’’ti vuccati| <hi rend="bold">tesa</hi>nti sabrahmacārīnaṃ| <hi rend="bold">manavaḍḍhanako</hi>ti pītimanassa paribrūhanato uparūpari pīticittassa uppādako| <hi rend="bold">garuṭṭhāniyo</hi>ti garukaraṇassa ṭhānabhūto| <hi rend="bold">jānaṃ jānātī</hi>ti ñāṇena jānitabbaṃ jānāti| yathā vā aññe ajānantāpi jānantā viya pavattanti, na evamayaṃ, ayaṃ pana jānanto eva jānāti<pb ed="M" n="1.0260"/>| <hi rend="bold">passaṃ passatī</hi>ti dassanabhūtena paññācakkhunā passitabbaṃ passati, passanto eva vā passati| <hi rend="bold">evaṃ sambhāvanīyo</hi>ti evaṃ viññutāya paṇḍitabhāvena sambhāvetabbo|</p>

<p rend="bodytext"><hi rend="bold">sīlesvevassa paripūrakārī</hi>ti sīlesu paripūrakārī eva bhaveyyāti evaṃ uttarapadāvadhāraṇaṃ daṭṭhabbaṃ| evañhi iminā padena uparisikkhādvayaṃ anivattitameva hoti| yathā pana sīlesu paripūrakārī nāma hoti, taṃ phalena dassetuṃ <hi rend="bold">‘‘ajjhatta’’</hi>ntiādi vuttaṃ| vipassanādhiṭṭhānasamādhisaṃvattanikatāya hi idha sīlassa pāripūrī, na kevalaṃ akhaṇḍādibhāvamattaṃ| tenāha ‘‘yāni kho pana tāni akhaṇḍāni…pe.… samādhisaṃvattanikānī’’ti| evañca katvā upari sikkhādvayaṃ sīlassa sambhārabhāvena gahitanti sīlassevettha padhānaggahaṇaṃ siddhaṃ hoti| tathā hi cittekaggatāsaṅkhārapariggahānaṃ sīlassānurakkhaṇabhāvaṃ vakkhati| yaṃ pana vakkhati ‘‘sikkhattayadesanā jātā’’ti (ma. ni. aṭṭha. 1.65), taṃ itarāsampi sikkhānaṃ idha gahitatāmattaṃ sandhāya vuttaṃ, na padhānabhāvena gahitataṃ| yadi evaṃ kathaṃ sīlassa appamattakatāvacanaṃ| vuttañhetaṃ ‘‘appamattakaṃ kho panetaṃ, bhikkhave, oramattaka’’nti (dī. ni. 1.7)| taṃ puthujjanagocaraṃ sandhāya vuttaṃ| tathā hi tattha na nippadesato sīlaṃ vibhattaṃ, evaṃ katvā tattha sīlamattakanti mattaggahaṇaṃ samatthitanti daṭṭhabbaṃ| <hi rend="bold">anūnenā</hi>ti akhaṇḍādibhāvena, kassaci vā ahāpanena upapannena| <hi rend="bold">ākārenā</hi>ti karaṇena sampādanena| <hi rend="bold">cittasamathe</hi>ti cittasamādhāne| <hi rend="bold">yutto</hi>ti aviyutto pasuto| yo sabbena sabbaṃ jhānabhāvanaṃ ananuyutto, so taṃ bahi nīharati nāma| yo ārabhitvā antarā saṅkocaṃ āpajjati<pb ed="V" n="1.0232"/>, so taṃ vināseti nāma| yo pana īdiso ahutvā jhānaṃ upasampajja viharati, so <hi rend="bold">anirākatajjhāno</hi>ti dassento <hi rend="bold">‘‘bahi anīhaṭajjhāno’’</hi>tiādimāha|</p>

<p rend="bodytext">aniccassa tebhūmakadhammassa, aniccanti vā anupassanā <hi rend="bold">aniccānupassanā</hi>| tathā <hi rend="bold">dukkhānupassanā anattānupassanā</hi> ca| tasseva nibbindanākārena pavattā anupassanā <hi rend="bold">nibbidānupassanā</hi>| virajjanākārena pavattā anupassanā <hi rend="bold">virāgānupassanā</hi>| nirodhassa anupassanā <hi rend="bold">nirodhānupassanā</hi>| paṭinissajjanavasena pavattā anupassanā <hi rend="bold">paṭinissaggānupassanā</hi>| suññāgāragato bhikkhu tattha laddhakāyavivekatāya samathavipassanāvasena cittavivekaṃ <pb ed="M" n="1.0261"/> paribrūhento yathānusiṭṭhaṃ paṭipattiyā lokaṃ sāsanañca attano visesādhigamaṭṭhānabhūtaṃ suññāgārañca upasobhayamāno guṇavisesādhiṭṭhānabhāvāpādanena viññūnaṃ atthato taṃ brūhento nāma hotīti vuttaṃ <hi rend="bold">‘‘brūhetā suññāgārāna’’</hi>nti| tenāha <hi rend="bold">‘‘ettha cā’’</hi>tiādi| ayameva suññāgārānubrūhanaviññuppasatthānaṃ bhājanaṃ, na senāsanapatiṭṭhāpananti dassento āha <hi rend="bold">‘‘ekabhūmakādi…pe.… daṭṭhabbo’’</hi>ti| <hi rend="bold">suññāgāra</hi>ggahaṇena cettha araññarukkhamūlādi sabbaṃ padhānānuyogakkhamaṃ senāsanaṃ gahitanti daṭṭhabbaṃ|</p>

<p rend="bodytext"><hi rend="bold">taṇhāvicaritadesanā</hi>ti ‘‘ajjhattikassa upādāyā’’ti (vibha. 937) ādinayappavattaṃ taṇhāvicaritasuttaṃ| <hi rend="bold">taṇhāpadaṭṭhānattā</hi>ti taṇhāsannissayattā| na hi taṇhāvirahitā mānadiṭṭhipavatti atthi| <hi rend="bold">mānadiṭṭhiyo osaritvā</hi>ti dassetabbatāya mānadiṭṭhiyo ogāhetvāti attho| gahaṇatthameva hi desetabbadhammassa desanāya osaraṇaṃ| <hi rend="bold">taṇhāmānadiṭṭhiyo papañcattayaṃ</hi> sattasantānassa saṃsāre papañcanato anuppabandhanavasena vitthāraṇato| <hi rend="bold">sīlapadaṭṭhānattā</hi>ti sīlādhiṭṭhānattā|</p>

<p rend="bodytext">adhicittasikkhā vuttāti ānetvā sambandho| vipassanāvasena suññāgāravaḍḍhaneti yojanā| <hi rend="bold">dvepi sikkhā</hi>ti adhicittādhipaññāsikkhā| <hi rend="bold">saṅgahetvā</hi>ti adhisīlasikkhāya saddhiṃ saṅgahetvā vuttā| yadi evamayaṃ sikkhattayadesanā jātāti sikkhattayānisaṃsappakāsanī siyāti anuyogaṃ sandhāyāha <hi rend="bold">‘‘ettha cā’’</hi>tiādi| tattha yaṃ vattabbaṃ, taṃ heṭṭhā vuttameva| indriyasaṃvaro viya pātimokkhasaṃvarassa catupārisuddhisīlassa ārakkhabhūtā cittekaggatā vipassanā ca idha gahitāti tadubhayaṃ appadhānaṃ, sīlameva pana padhānabhāvena gahitanti veditabbaṃ| tenāha <hi rend="bold">‘‘sīlānurakkhikā evā’’</hi>tiādi|</p>

<p rend="bodytext"><hi rend="bold">balavatarasukha</hi>nti <pb ed="V" n="1.0233"/> samuppannabyādhidukkhato balavataraṃ, taṃ abhibhavituṃ samatthaṃ jhānasukhaṃ uppajjati| <hi rend="bold">balavamamattaṃ hoti,</hi> tena daḷhattasinehena viluttahadayo kusaladhamme chaḍḍento <hi rend="bold">so tathārūpesu…pe.… posetā hoti| balavamamattaṃ vā sineho na hoti</hi> ‘‘suddho saṅkhārapuñjo’’ti yāthāvadassanena <pb ed="M" n="1.0262"/> ahaṃkāramamaṃkārābhāvato| dubbhikkhabhaye khudābhibhavaṃ sandhāyāha <hi rend="bold">‘‘sacepissa antāni bahi nikkhamantī’’</hi>ti| byādhibhayaṃ sandhāyāha ‘‘ussussati visussanī’’ti| ādi-saddena gahitaṃ corabhayaṃ sandhāyāha <hi rend="bold">‘‘khaṇḍākhaṇḍiko vā’’</hi>ti| <hi rend="bold">ubhayassā</hi>ti samathavipassanādvayassa| ettha ca ‘‘ajjhattaṃ ceto…pe.… suññāgārāna’’nti imehi visesanibbedhabhāgiyabhāvāpādanena sīlaṃ rakkhituṃ samatthā eva cittekaggatāvipassanā gahitā| yasmā parato jhānavimokkhaphalābhiññāṇadhiṭṭhānabhāvo sīlassa uddhaṭo, tasmā tassa bhiyyopi sambhārabhūtā eva cittekaggatā vipassanā tattha tattha gahitāti veditabbā|</p>

<p rend="bodytext"><hi rend="bold">sīlādī</hi>ti <hi rend="bold">ādi</hi>-saddena yathāvuttacittekaggatāvipassanā saṅgaṇhāti, sīlassa vā mūlakāraṇabhūtaṃ sabbaṃ kammassakatañāṇañca saṅgaṇhāti kammapathasammādiṭṭhiṃ vā| sīlañhi tadaññampi puññakiriyāvatthu teneva parisodhitaṃ mahapphalaṃ hoti mahānisaṃsanti| <hi rend="bold">lābhī assa</hi>nti lābhā sāya saṃvaraṇasīlaparipūraṇaṃ pāḷiyaṃ āgataṃ kimīdisaṃ bhagavā anujānātīti? na bhagavā sabhāvena īdisaṃ anujānāti, mahākāruṇikatāya pana puggalajjhāsayena evaṃ vuttanti dassento <hi rend="bold">‘‘na cetthā’’</hi>tiādimāha| tattha <hi rend="bold">ghāsesanaṃ chinnakatho na</hi> vācaṃ <hi rend="bold">payuttaṃ bhaṇe</hi>ti chinnakatho mūgo viya hutvā obhāsaparikathānimittaviññattipayuttaṃ ghāsesanaṃ vācaṃ na bhaṇe na katheyyāti attho| <hi rend="bold">puggalajjhāsayavasenā</hi>ti saṅkhepato vuttamatthaṃ vivaranto <hi rend="bold">‘‘yesañhī’’</hi>tiādimāha| raso sabhāvabhūto ānisaṃso <hi rend="bold">rasānisaṃso</hi>|</p>

<p rend="bodytext"><hi rend="bold">paccayadānakārā</hi>ti cīvarādipaccayavasena dānakārā| <hi rend="bold">‘‘devānaṃ vā’’</hi>ti vuttavacanaṃ pākaṭīkātumāha <hi rend="bold">‘‘devāpī’’</hi>tiādi| ‘‘pañcime gahapatayo ānisaṃsā’’tiādīsu (dī. ni. 2.150) anisaṃsasaddo phalapariyāyopi hotīti āha <hi rend="bold">‘‘ubhayametaṃ atthato eka’’</hi>nti|</p>

<p rend="bodytext">sassusasurā ca tappakkhikā ca <hi rend="bold">sassusasurapakkhikā</hi>| te ñātiyonisambandhena āvāhavivāhasambandhavasena sambandhā <hi rend="bold">ñātī</hi>| <hi rend="bold">sālohitā</hi>ti yonisambandhavasena| <hi rend="bold">ekalohitasambaddhā</hi>ti ekena samānena lohitasambandhena sambaddhā| <hi rend="bold">peccabhāvaṃ gatā</hi>ti petūpapattivasena nibbattiṃ <pb ed="M" n="1.0263"/> upagatā| te pana yasmā idha katakālakiriyā kālena katajīvitupacchedā honti, tasmā vuttaṃ <hi rend="bold">‘‘kālakatā’’</hi>ti| <hi rend="bold">pasannacitto</hi>ti pasannacittako| kālakato <pb ed="V" n="1.0234"/> pitā vā mātā vā petayoniṃ upapannoti adhikārato viññāyatīti vuttaṃ <hi rend="bold">‘‘mahānisaṃsameva hotī’’</hi>ti, tassa tathā sīlasampannattāti adhippāyo| ariyabhāve pana sati vattabbameva natthi| tenāha <hi rend="bold">‘‘anekāni kappasatasahassānī’’</hi>tiādi| <hi rend="bold">bahukāra</hi>nti bahupakāraṃ| <hi rend="bold">upasaṅkamana</hi>nti abhivādanādivasena upagamanaṃ| <hi rend="bold">payirupāsana</hi>nti upaṭṭhānanti|</p>

<p rend="bodytext" n="66"><hi rend="paranum">66</hi><hi rend="dot">.</hi> <hi rend="bold">ajjhottharitā</hi>ti madditā| <hi rend="bold">ukkaṇṭhā</hi>ti riñcanā anabhirati ananuyogo| sīlavā bhikkhu attano sīlakhaṇḍabhayena samāhito vipassako ca paccayaghātena aratiyā ratiyā ca sahitā abhibhavitāva hotīti āha <hi rend="bold">‘‘sīlādiguṇayuttenevā’’</hi>tiādi|</p>

<p rend="bodytext"><hi rend="bold">cittutrāso</hi> bhāyatīti <hi rend="bold">bhayaṃ</hi>| <hi rend="bold">ārammaṇaṃ</hi> bhāyati etasmāti <hi rend="bold">bhayaṃ</hi>| purimavārasadisattā <hi rend="bold">vuttanayamevā</hi>ti atidisitvāpi puna taṃ dassetuṃ <hi rend="bold">‘‘sīlādiguṇayutto hī’’</hi>tiādi vuttaṃ| therassa heṭṭhā nisinnattā devatāya <hi rend="bold">dārakā sakabhāvena saṇṭhātuṃ</hi> sukhena vattituṃ <hi rend="bold">asakkontā</hi> asamatthā|</p>

<p rend="bodytext">adhikaṃ cetoti <hi rend="bold">abhiceto,</hi> upacārajjhānacittaṃ| tassa pana adhikatā pākatikakāmāvacaracittehi sundaratāya sapaṭipakkhato visuddhiyā cāti āha <hi rend="bold">‘‘abhikkantaṃ visuddhicitta’’</hi>nti| <hi rend="bold">adhicitta</hi>nti samādhimāha, so ca upacārasamādhi daṭṭhabbo| vivekajaṃ pītisukhaṃ, samādhijaṃ pītisukhaṃ, apītijaṃ jhānasukhaṃ, satipārisuddhijaṃ jhānasukhanti catubbidhampi jhānasukhaṃ paṭipakkhato nikkhantataṃ upādāya ‘‘nekkhammasukha’’nti vuccatīti āha <hi rend="bold">‘‘nekkhammasukhaṃ vindantī’’</hi>ti| <hi rend="bold">icchiticchitakkhaṇe samāpajjituṃ samatthoti</hi> iminā tesu jhānesu samāpajjanavasībhāvamāha, ‘‘nikāmalābhī’’ti pana vacanato āvajjanādhiṭṭhānapaccavekkhaṇavasiyopi vuttā evāti veditabbā| <hi rend="bold">sukheneva paccanīkadhamme vikkhambhetvā</hi>ti etena tesaṃ jhānasukhakhippābhiññatañca dasseti| <hi rend="bold">vipulāna</hi>nti vepullaṃ pāpitānaṃ| jhānānaṃ vipulatā nāma subhāvitabhāvena ciratarappatti, sā ca paricchedānurūpāva icchitabbbāti ‘‘vipulāna’’nti vatvā <hi rend="bold">‘‘yathāparicchedeyeva vuṭṭhātuṃ samatthoti vuttaṃ</hi> <hi rend="bold">hotī’’</hi>ti <pb ed="M" n="1.0264"/> āha| paricchedakālañhi appatvāva vuṭṭhahanto akasiralābhī na hoti yāvadicchakaṃ pavattetuṃ asamatthattā| idāni teyeva yathāvutte samāpajjanādivasībhāve byatirekavasena vibhāvetuṃ <hi rend="bold">‘‘ekacco hī’’</hi>tiādi vuttaṃ| tattha <hi rend="bold">lābhīyeva hotī</hi>ti idaṃ paṭiladdhamattassa jhānassa vasena vuttaṃ| <hi rend="bold">tathā</hi>ti icchiticchitakkhaṇe| <hi rend="bold">pāribandhike</hi>ti vasībhāvassa paccanīkadhamme| jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā| <hi rend="bold">kicchena vikkhambhetī</hi>ti kicchena visodheti| kāmādīnavapaccavekkhaṇādīhi kāmacchandādīnaṃ viya <pb ed="V" n="1.0235"/> aññesampi samādhipāribandhikānaṃ dūrasamussāraṇaṃ idha vikkhambhanaṃ visodhanañcāti veditabbaṃ| <hi rend="bold">nāḷikāyanta</hi>nti kālamānanāḷikāyantaṃ āha|</p>

<p rend="bodytext">visesena rūpāvacaracatutthajjhānaṃ sabbaso vasībhāvāpāditaṃ abhiññāpādakanti adhippāyenāha <hi rend="bold">‘‘abhiññāpādake jhāne vutte’’</hi>ti| arūpajjhānampi pana adhiṭṭhānatāya pādakameva cuddasadhā cittaparidamanena vinā tadabhāvato| ‘‘evamabhiññāpādake rūpāvacarajjhāne vutte rūpāvacaratāya kiñcāpi abhiññānaṃ lokiyavāro āgato’’ti ayañhettha adhippāyo| <hi rend="bold">na</hi>nti abhiññāvāraṃ| <hi rend="bold">cattāri…pe.… ariyamaggā sīlānaṃ ānisaṃso</hi> sampannasīlasseva lābhato| <hi rend="bold">pariyādiyitvā</hi>ti gahetvā|</p>

<p rend="bodytext"><hi rend="bold">aṅgasantatāyā</hi>ti nīvaraṇādīnaṃ paccanīkadhammānaṃ sudūratarabhāvena jhānaṅgānaṃ vūpasantatāya, nibbutasabbadarathapariḷāhatāyāti attho, yato tesaṃ jhānānaṃ paṇītatarādibhāvo| <hi rend="bold">ārammaṇasantatāyā</hi>ti rūpapaṭighādivigamanena saṇhasukhumādibhāvappattasantabhāvena| yadaggena hi nesaṃ bhāvanābhisamayasabbhāvitasaṇhasukhumākārāni ārammaṇāni santāni, tadaggena jhānaṅgānaṃ santatā veditabbā| ārammaṇasantatāya santatā lokuttaradhammārammaṇāhi paccavekkhaṇāhi dīpetabbā| vimuttā visesena muttā| ye hi jhānadhammā tathāpavattapubbabhāgabhāvanāhi tabbisesatāya sātisayaṃ paṭipakkhadhammehi vimuttivasena pavattanti, tato eva tathāvimuttatāya pitu aṅke vissaṭṭhaṅgapaccaṅgo viya kumāro nirāsaṅkabhāvena ārammaṇe adhimuttā ca pavattanti, te vimokkhāti vuccanti| tenāha <hi rend="bold">‘‘vimokkhāti paccanīkadhammehi vimuttattā ārammaṇe ca adhimuttattā’’</hi>ti<pb ed="M" n="1.0265"/>| yadipi ārammaṇasamatikkamavasena pattabbāni āruppāni, na aṅgātikkamavasena, tathāpi yasmā ārammaṇe avirattassa jhānasamatikkamo na hoti, samatikkantesu ca jhānesu ārammaṇaṃ samatikkantameva hoti, tasmā ārammaṇasamatikkamaṃ avatvā <hi rend="bold">‘‘rūpāvacarajjhāne atikkamitvā’’</hi>ti icceva vuttaṃ| <hi rend="bold">atikkamma rūpe</hi>ti pāḷiyaṃ ‘‘sampādetabbā, passitabbā’’ti vā kiñci padaṃ icchitabbaṃ, asutaparikappanena pana payojanaṃ natthīti <hi rend="bold">‘‘santāti padasambandho’’</hi>ti vuttaṃ| evañca katvā tena virāgabhāvena tesaṃ santatāti ayampi attho vibhāvito hoti| rūpajjhānādīnaṃ viya natthi etesaṃ ārammaṇabhūtaṃ vā phalabhūtaṃ vā rūpanti arūpā| arūpā eva <hi rend="bold">āruppā</hi>| tenāha <hi rend="bold">‘‘ārammaṇato ca vipākato ca rūpavirahitā’’</hi>ti| <hi rend="bold">nāmakāyenā</hi>ti sahajātanāmasamūhena|</p>

<p rend="bodytext" n="67"><hi rend="paranum">67</hi><hi rend="dot">.</hi> <hi rend="bold">saṃyojentī</hi>ti bandhanti| kehīti āha <hi rend="bold">‘‘khandhagatī’’</hi>tiādi| asamucchinnarāgādikassa <pb ed="V" n="1.0236"/> hi khandhādīnaṃ āyatiṃ khandhādīhi sambandho, samucchinnarāgādikassa pana taṃ natthi katānampi kammānaṃ asamatthabhāvāpattitoti| rāgādīnaṃ anvayato ca saṃyojanaṭṭho siddhoti āha <hi rend="bold">‘‘khandhagati…pe.… vuccantī’’</hi>ti| <hi rend="bold">parikkhayenā</hi>ti samucchedena sabbaso āyatiṃ anuppajjanena| paṭipakkhadhammānaṃ anavasesato savanato pīḷanato <hi rend="bold">soto,</hi> ariyamaggoti āha <hi rend="bold">‘‘sototi ca maggassetaṃ adhivacana’’</hi>nti| taṃ sotaṃ ādito panno adhigacchīti <hi rend="bold">sotāpanno,</hi> aṭṭhamako| tenāha <hi rend="bold">‘‘taṃsamaṅgīpuggalassā’’</hi>ti, paṭhamamaggakkhaṇe puggalassāti adhippāyo| idha pana <hi rend="bold">panna</hi>-saddo ‘‘phalasacchikiriyāya paṭipanno’’tiādīsu (a. ni. 8.59) viya vattamānakālikoti āha <hi rend="bold">‘‘maggena phalassa nāmaṃ dinna’’</hi>nti| abhītakālikatte pana sarasatova nāmalābho siyā| virūpaṃ sadukkhaṃ supāyāsaṃ nipātetīti <hi rend="bold">vinipāto,</hi> apāyadukkhe khipanako| <hi rend="bold">dhammo</hi>ti sabhāvo| tenāha <hi rend="bold">‘‘attāna’’</hi>ntiādi| <hi rend="bold">kasmā</hi>ti avinipātadhammatāya kāraṇaṃ pucchati| apāyaṃ gamentīti apāyagamanīyā| sambujjhatīti <hi rend="bold">sambodhi</hi>, ariyamaggo| so pana paṭhamamaggassa adhigatattā avasiṭṭho eva adhigandhabbabhāvena icchitabboti āha <hi rend="bold">‘‘uparimaggattaya’’</hi>nti|</p>

<p rend="bodytext"><hi rend="bold">vaṇṇabhaṇanatthaṃ vuttāni,</hi>na pahātabbānīti adhippāyo| oḷārikānaṃ rāgādīnaṃ samucchindanavasena pavattamāno dutiyamaggo avasiṭṭhānaṃ tesaṃ tanubhāvāpattiyā <pb ed="M" n="1.0266"/> uppanno nāma hotīti vuttaṃ <hi rend="bold">‘‘rāgadosamohānaṃ tanuttā’’</hi>ti| <hi rend="bold">adhiccuppattiyā</hi>ti kadāci karahaci uppajjanena| <hi rend="bold">pariyuṭṭhānamandatāyā</hi>ti samudācāramudutāya| <hi rend="bold">abhiṇhaṃ na uppajjanti</hi> tajjassa ayonisomanasikārassa anibaddhabhāvato| <hi rend="bold">mandamandā uppajjanti</hi> vipallāsānaṃ tappaccayānañca mohamānādīnaṃ mudutarabhāvato| <hi rend="bold">bahalāva uppajjanti</hi> vatthupaṭisevanatoti adhippāyo| tenāha <hi rend="bold">‘‘tathā hī’’</hi>tiādi|</p>

<p rend="bodytext"><hi rend="bold">sakiṃ āgamanadhammo</hi>ti paṭisandhivasena sakiṃyeva āgamanasabhāvo| <hi rend="bold">ekavāraṃyeva…pe.… āgantvā</hi>ti iminā pañcasu sakadāgāmīsu cattāro vajjetvā ekoyeva gahitoti dassento <hi rend="bold">‘‘yopi hī’’</hi>tiādimāha| tattha yvāyaṃ pañcamako sakadāgāmī ‘‘idha maggaṃ bhāvetvā devaloke nibbatto, tattha yāvatāyukaṃ ṭhatvā puna idhūpapajjitvā parinibbāyatī’’ti vutto, tassa ekabījinā saddhiṃ kiṃ nānākaraṇanti? ekabījissa ekā paṭisandhi, sakadāgāmissa dve paṭisandhiyoti idaṃ tesaṃ nānākaraṇaṃ| yassa hi sotāpannassa ekaṃyeva khandhabījaṃ, na ekaṃ attabhāvaggahaṇaṃ, so ekabījīti|</p>

<p rend="bodytext"><hi rend="bold">heṭṭhā</hi>ti <pb ed="V" n="1.0237"/> ‘‘amahaggatabhūmiya’’nti heṭṭhā sambandhanena| heṭṭhābhāgassa hitāti <hi rend="bold">heṭṭhābhāgiyā,</hi> tesaṃ| <hi rend="bold">tānīti</hi> orabbhāgiyasaṃyojanāni| <hi rend="bold">kāmāvacare nibbattatiyeva</hi> ajjhattaṃ saṃyojanattā| tathā hesa dūratopi āvattidhammo evāti dassetuṃ gilabaḷisamacchādayo upamābhāvena vuttā| <hi rend="bold">opapātiko</hi>ti iminā gabbhavāsadukkhābhāvamāha| <hi rend="bold">tattha parinibbāyī</hi>ti iminā sesadukkhābhāvaṃ| tattha parinibbānatā cassa kāmaloke khandhabījassa apunārohavasenevāti dassetuṃ <hi rend="bold">‘‘anāvattidhammo’’</hi>ti vuttaṃ|</p>

<p rend="bodytext" n="68"><hi rend="paranum">68</hi><hi rend="dot">.</hi> <hi rend="bold">kevalā</hi>ti lokiyābhiññāhi asammissā| <hi rend="bold">lokiyapañcābhiññāyopi sīlānaṃ ānisaṃso</hi> tadavinābhāvato| tāpi dassetuṃ ākaṅkheyya ce…pe.… evamādimāhāti yojanā| āsavānaṃ anavasesappahānato arahattamaggoyeva visesato ‘‘āsavakkhayo’’ti vattabbataṃ arahatīti vuttaṃ <hi rend="bold">‘‘āsavakkhaye kathite’’</hi>ti, aññathā sabbāpi chaḷabhiññā āsavakkhayo evāti| <hi rend="bold">imesaṃ guṇāna</hi>nti lokiyābhiññānaṃ<pb ed="M" n="1.0267"/>| yathā purisassa muṇḍitaṃ sīsaṃ sikhāvirahitattā na sobhati, evaṃ desanāya sīsabhūtāpi aggamaggakathā lokiyābhiññārahitā na sobhatīti āha <hi rend="bold">‘‘ayaṃ kathā muṇḍābhiññākathā nāma bhaveyyā’’</hi>ti| <hi rend="bold">iddhivikubbanā</hi>ti iddhi ca vikubbanā ca| vikubbanaggahaṇena cettha vikubbaniddhimāha, iddhiggahaṇena tadaññaṃ sabbañca abhiññākiccaṃ| <hi rend="bold">yuttaṭṭhāneyevā</hi>ti lokiyābhiññānaṃ nibbattanassa viya desanāya yuttaṭṭhāneyeva| etena na kevalaṃ desanakkamenevāyaṃ desanā, atha kho paṭipattikkamenapīti dasseti| <hi rend="bold">visuddhimagge</hi> (visuddhi. 2.369) <hi rend="bold">vuttā,</hi> tasmā tattha vuttanayeneva veditabbāti adhippāyo|</p>

<p rend="bodytext" n="69"><hi rend="paranum">69</hi><hi rend="dot">.</hi> <hi rend="bold">āsavānaṃ khayā</hi>ti heṭṭhimamaggena khepitāvasiṭṭhānaṃ āsavānaṃ arahattamaggena samucchindanato| yasmā arahattamaggo na kevalaṃ āsaveyeva khepeti, atha kho avasiṭṭhe sabbakilesepi, tasmā āha <hi rend="bold">‘‘sabbakilesānaṃ khayā’’</hi>ti| lakkhaṇamattañhettha āsavaggahaṇaṃ, āsavānaṃ ārammaṇabhāvassapi anupagamanato anāsavaṃ| yasmā pana tattha āsavānaṃ lesopi natthi, tasmā vuttaṃ <hi rend="bold">‘‘āsavavirahita’’</hi>nti| <hi rend="bold">samādhi vutto</hi> cetosīsena yathā ‘‘cittaṃ paññañca bhāvaya’’nti (saṃ. ni. 1.23, 192; peṭako. 22; mi. pa. 2.1.9) adhippāyo| <hi rend="bold">rāgato vimuttattā avijjāya vimuttattā</hi>ti idaṃ ujuvipaccanīkapaṭippassaddhidassanaṃ daṭṭhabbaṃ, na tadaññesaṃ pāpadhammānaṃ appaṭippassaddhattā| idāni tameva samādhipaññānaṃ rāgāvijjāpaṭipakkhataṃ āgamena dassetuṃ <hi rend="bold">‘‘vuttaṃ ceta’’</hi>ntiādi vuttaṃ| <hi rend="bold">samathaphala</hi>nti samathassa phalaṃ lokiyasamathabhāvanāya hi vipassanāgatāya āhitaphalassa lokuttarasamathassa sarikkhakaphalo <hi rend="bold">cetovimutti</hi>| <hi rend="bold">vipassanāphala</hi>nti etthāpi eseva nayo| <hi rend="bold">attanoyevā</hi>ti sutamayañāṇādinā viya parapaccayataṃ <pb ed="V" n="1.0238"/> nayaggāhañca muñcitvā paratoghosānugatabhāvanādhigamabhūtatāya attanoyeva <hi rend="bold">paññāya paccakkhaṃ katvā</hi> sayambhuñāṇabhūtāyāti adhippāyo| tenāha <hi rend="bold">‘‘aparappaccayena ñatvā’’</hi>ti|</p>

<p rend="bodytext"><hi rend="bold">sabbampi ta</hi>nti sabbampi sattarasavidhaṃ taṃ yathāvuttaṃ sīlānisaṃsaṃ| yathā ānisaṃsavante sammadeva sampādite tadānisaṃsā dassitā eva honti tadāyattabhāvato, evaṃ ānisaṃsapadhānayogyabhāvena dassite <pb ed="M" n="1.0268"/> tadānisaṃsā dassitā eva hontīti āha <hi rend="bold">‘‘sampiṇḍetvā dassento’’</hi>ti| vuttasseva atthassa punavacanaṃ nigamananti vuttaṃ <hi rend="bold">‘‘nigamanaṃ āhā’’</hi>ti| <hi rend="bold">pubbe</hi>ti desanārambhe| <hi rend="bold">evaṃ vutta</hi>nti ‘‘sampannasīlā’’ti evamādinā ākārena vuttaṃ| <hi rend="bold">idaṃ sabbampī</hi>ti idaṃ ‘‘sampannasīlā’’tiādikaṃ sabbampi vacanaṃ| <hi rend="bold">etaṃ paṭiccā</hi>ti etaṃ sampannasīlassa bhikkhuno yathāvuttasattarasavidhānisaṃsabhāgitaṃ sandhāya vuttaṃ| idameva hi ‘‘iti yaṃ taṃ vuttaṃ, idametaṃ paṭicca vutta’’nti vacanaṃ sandhāya <hi rend="bold">‘‘sabbampi taṃ sīlānisaṃsaṃ sampiṇḍetvā dassento’’</hi>ti vuttaṃ| etthādito chahi ānisaṃsehi parittabhūmikā sampatti gahitā, tadantaraṃ pañcahi lokiyābhiññāhi ca mahaggatabhūmikā, itarehi lokuttarabhūmikāti evaṃ catubhūmikasampadānisaṃsasīlaṃ nāmetaṃ mahantaṃ mahānubhāvaṃ, tasmā taṃsampādane sakkaccakāritā appamattena bhavitabbaṃ|</p>

<p rend="centre">ākaṅkheyyasuttavaṇṇanāya līnatthappakāsanā samattā|</p>

</xml>