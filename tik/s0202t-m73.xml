<xml src="s0202t-m73.xml">

<p rend="subhead"><pgroup id="m73"/><readunit id="m73">3. mahāvacchasuttavaṇṇanā</readunit></p>

<p n="193"> saha <pb ed="V" n="2.0095"/> kathā etassa atthīti <hi rend="bold">sahakathī,</hi> ‘‘mayaṃ pucchāvasena tumhe vissajjanavasenā’’ti evaṃ sahapavattakathoti attho| <hi rend="bold">etasseva kathitāni,</hi> tattha paṭhame vijjāttayaṃ desitaṃ, dutiye agginā dassitanti tevijjavacchasuttaṃ aggivacchasuttanti nāmaṃ visesetvā vuttaṃ| <hi rend="bold">sīghaṃ laddhiṃ na vissajjenti,</hi> yasmā saṅkhārānaṃ niyatoyaṃ vināso anaññasamuppādo, hetusamuppannāpi na cirena nijjhānaṃ khamanti, na lahuṃ| tenāha <hi rend="bold">‘‘vasātela</hi> <pb ed="M" n="2.0095"/> <hi rend="bold">…pe.… sujjhantī’’</hi>ti| <hi rend="bold">pacchimagamanaṃ</hi> ñāṇassa paripākaṃ gatattā| yaṭṭhiṃ ālambitvā udakaṃ tarituṃ otaranto puriso <hi rend="bold">‘‘yaṭṭhiṃ otaritvā udake patamāno’’</hi>ti vutto| <hi rend="bold">kammapathavasena vitthāradesana</hi>nti saṃkhittadesanaṃ upādāya vuttaṃ| tenāha <hi rend="bold">‘‘mūlavasena cetthā’’</hi>tiādi| <hi rend="bold">vitthārasadisā</hi>ti kammapathavasena idha desitadesanāva mūlavasena desitadesanaṃ upādāya vitthārasadisā| <hi rend="bold">vitthāradesanā nāma natthī</hi>ti na kevalaṃ ayameva, atha kho sabbāpi buddhānaṃ nippariyāyena ujukena niravasesato vitthāradesanā nāma natthi desanāñāṇassa mahāvisayatāya karaṇasampattiyā ca tajjāya mahānubhāvattā sabbaññutaññāṇassa| sabbaññutaññāṇasamaṅgitāya hi avasesapaṭisambhidānubhāvitāya aparimitakālasambhatañāṇasambhārasamudāgatāya kadācipi parikkhayānarahāya anaññasādhāraṇāya paṭibhānapaṭisambhidāya pahūtajivhāditadanurūparūpakāyasampattisampadāya vitthāriyamānā bhagavato desanā kathaṃ parimitā paricchinnā bhaveyya, mahākāruṇikatāya pana bhagavā veneyyajjhāsayānurūpaṃ tattha tattha parimitaṃ paricchinnaṃ katvā niṭṭhapeti| ayañca attho <hi rend="bold">mahāsīhanādasuttena</hi> (ma. ni. 1.146 ādayo) dīpetabbo| <hi rend="bold">sabbaṃ saṃkhittameva</hi> attajjhāsayavasena akathetvā bodhaneyyapuggalajjhāsayavasena desanāya niṭṭhāpitattā| na cettha dhammasāsanavirodho pariyāyaṃ anissāya yathādhammaṃ dhammānaṃ bodhitattā sabbalahuttā cāti|</p>

<p n="194"> <hi rend="bold">satta dhammā kāmāvacarā</hi> sampattasamādānaviratīnaṃ idhādhippetattā|</p>

<p><hi rend="bold">aniyametvā</hi>ti ‘‘sammāsambuddho, sāvako’’ti vā niyamaṃ visesena akatvā| <hi rend="bold">attānameva…pe.… veditabbaṃ,</hi> tathā hi paribbājako ‘‘tiṭṭhatu bhavaṃ gotamo’’ti āha|</p>

<p n="195"> <hi rend="bold">satthāva</hi> <pb ed="V" n="2.0096"/> <hi rend="bold">arahā hoti</hi> paṭipattiyā pāripūribhāvato| <hi rend="bold">tasmiṃ byākate</hi>ti tasmiṃ ‘‘ekabhikkhupi sāvako’’tiādinā suṭṭhu pañhe kathite|</p>

<p n="196"> <hi rend="bold">sampādako</hi>ti paṭipattisampādako|</p>

<p n="197"> <hi rend="bold">sekhāya</hi> <pb ed="M" n="2.0096"/> <hi rend="bold">vijjāyā</hi>ti sekhalakkhaṇappattāya maggapaññāya sātisayaṃ katvā karaṇavasena vuttā, phalapaññā pana tāya pattabbattā kammabhāvena vuttā| tenāha <hi rend="bold">‘‘heṭṭhimaphalattayaṃ pattabba’’</hi>nti| imaṃ panettha aviparītamatthaṃ pāḷito eva viññāyamānaṃ appaṭivijjhanato vitaṇḍavādī ‘‘yāvatakaṃ sekhena pattabbaṃ, anuppattaṃ taṃ mayā’’ti vacanalesaṃ gahetvā ‘‘arahattamaggopi anena pattoyevā’’ti vadati| <hi rend="bold">eva</hi>nti idāni vuccamānāya gāthāya|</p>

<p><hi rend="bold">kilesāni pahāya pañcā</hi>ti pañcorambhāgiyasaṃyojanasaṅkhāte saṃkilese pahāya pajahitvā, pahānahetu vā| <hi rend="bold">paripuṇṇasekho</hi>ti sabbaso vaḍḍhitasekhadhammo| <hi rend="bold">aparihānadhammo</hi>ti aparihānasabhāvo| na hi yassa phātigatehi sīlādidhammehi parihāni atthi, samādhimhi paripūrakāritāya <hi rend="bold">cetovasippatto</hi>| tenāha <hi rend="bold">‘‘samāhitindriyo’’</hi>ti| aparihānadhammattāva <hi rend="bold">ṭhitatto</hi>|</p>

<p>anāgāminā hi asekhabhāvāvahā dhammā paripūretabbā, na sekhabhāvāvahāti so ekantaparipuṇṇe sekho vutto| <hi rend="bold">etaṃ na buddhavacana</hi>nti ‘‘maggo bahucittakkhaṇiko’’ti etaṃ vacanaṃ na buddhavacanaṃ anantarekantavipākadānato, bahukkhattuṃ pavattane payojanābhāvato ca lokuttarakusalassa, ‘‘samādhimānantarikaññamāhu (khu. pā. 6.5; su. ni. 228), na pāraṃ diguṇaṃ yantī’’ti (su. ni. 719) evamādīni suttapadāni etassatthasādhakāni| orambhāgiyasaṃyojanappahānena sekkhadhammaparipūribhāvassa vuttatāya <hi rend="bold">attho</hi> tava vacanena <hi rend="bold">virujjhatī</hi>ti| <hi rend="bold">assa</hi> āyasmato vacchassa|</p>

<p n="198"> <hi rend="bold">abhiññā vā kāraṇa</hi>nti yañhi taṃ tatra tatra sakkhibhabbatāsaṅkhātaṃ iddhividhapaccanubhavanādi, tassa abhiññā kāraṇaṃ| atha iddhividhapaccanubhavanādi abhiññā, evaṃ sati <hi rend="bold">abhiññāpādakajjhānaṃ kāraṇaṃ| avasāne</hi> chaṭṭhābhiññāya <hi rend="bold">pana arahattaṃ</hi>| ettha ca yasmā paṭhamasutte āsavakkhayo adhippeto, āsavā khīṇā eva, na puna khepetabbā, tasmā tattha ‘‘yāvadevā’’ti na vuttaṃ| idha phalasamāpatti adhippetā, sā ca punappunaṃ samāpajjīyati, tasmā ‘‘yāvadevā’’ti vuttaṃ| tato eva hi <hi rend="bold">‘‘arahattaṃ vā kāraṇa’’</hi>nti vuttaṃ| tañhi ‘‘kudāssu <pb ed="V" n="2.0097"/> nāmāhaṃ tadāyatanaṃ upasampajja viharissāmi, <pb ed="M" n="2.0097"/> yadariyā etarahi upasampajja viharantī’’ti (ma. ni. 1.465; 3.307) anuttaresu vimokkhesu pihaṃ upaṭṭhapetvā abhiññā nibbattentassa kāraṇaṃ, tayidaṃ sabbasādhāraṇaṃ na hotīti sādhāraṇavasena naṃ dassento <hi rend="bold">‘‘arahattassa vipassanā vā’’</hi>ti āha|</p>

<p n="200"> <hi rend="bold">paricaranti nāma</hi> vippakatabrahmacariyavāsattā| <hi rend="bold">pariciṇṇo hoti</hi> sāvakena nāma satthu dhamme kattabbā paricariyā sammadeva niṭṭhāpitattā| tenāha <hi rend="bold">‘‘iti…pe.… thero evamāhā’’</hi>ti| <hi rend="bold">tesaṃ guṇāna</hi>nti tesaṃ asekkhaguṇānaṃ| sesaṃ suviññeyyameva|</p>

<p rend="centre">mahāvacchasuttavaṇṇanāya līnatthappakāsanā samattā|</p>

</xml>