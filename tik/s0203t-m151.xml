<xml src="s0203t-m151.xml">
<sutra id="m151"/>
<p rend="subhead">9. piṇḍapātapārisuddhisuttavaṇṇanā</p>

<p rend="bodytext" n="438"><hi rend="paranum">438</hi><hi rend="dot">.</hi> dhammasenāpatino <pb ed="V" n="2.0219"/> paṭisallīyanassa adhippetattā, upari ca pāḷiyaṃ, ‘‘suññatāvihārena kho ahaṃ, bhante, etarahi bahulaṃ viharāmī’’ti (ma. ni. 3.438) vuttattā <hi rend="bold">‘‘paṭisallānāti phalasamāpattito’’</hi>ti āha|</p>

<p rend="bodytext"><hi rend="bold">vippasannānī</hi>ti visesato pasannāni| <hi rend="bold">okāsavasenā</hi>ti indriyānaṃ patiṭṭhitokāsavasena| nanu tāni indriyāni sabhāvato vippasannāni hontīti? saccaṃ honti| na hidaṃ tādisaṃ pasannataṃ sandhāya vuttaṃ, idaṃ pana santapaṇītasamāpattisamuṭṭhitānaṃ paccupaṭṭhitānaṃ cittajarūpānaṃ vasena sesatisantatirūpānaṃ seṭṭhataraṃ paṇītabhāvāpattiṃ sandhāya vuttaṃ| <hi rend="bold">phalasamāpattito</hi>ti suññatānupassanāvasena samāpannaphalasamāpattito| mahantānaṃ buddhādīnaṃ purisānaṃ vihāro <hi rend="bold">mahāpurisavihāro</hi>| tenāha – <hi rend="bold">‘‘buddha…pe.… vihāro’’</hi>ti| <hi rend="bold">vihārato paṭṭhāyā</hi>ti parikkhitte ca vihāre parikkhepato paṭṭhāya, aparikkhitte ca parikkhepārahaṭṭhānato paṭṭhāya| keci pana ‘‘vihārabbhantarato paṭṭhāyā’’ti vadanti| <hi rend="bold">yāva gāmassa indakhīlā</hi>ti gāmassa abbhantarindakhīlo| <hi rend="bold">gehapaṭipāṭiyācaritvā</hi>ti piṇḍāya caritvā| <hi rend="bold">yāva nagaradvārena nikkhamanā</hi>ti nagaradvārena yāva nikkhamanapadesā| <hi rend="bold">yāva vihārā</hi>ti yāva vihārabbhantarā| <hi rend="bold">paṭikkantamaggo</hi>ti nivattanamaggo| ārammaṇe paṭihaññanākārena pavattamānampi paṭighasampayuttaṃ citte paṭihanantaṃ viya pavattatīti āha – <hi rend="bold">‘‘citte paṭihaññanakilesajāta’’</hi>nti| <hi rend="bold">divasañca rattiñca anusikkhantenā</hi>ti etaṃyeva rāgādippahāyiniṃ sammāpaṭipattiṃ divā ca rattiñca anu anu sikkhantena uparūpari vaḍḍhentena|</p>

<p rend="bodytext" n="440"><hi rend="paranum">440</hi><hi rend="dot">.</hi> <hi rend="bold">pahīnā nu kho me pañca kāmaguṇā</hi>ti ettha kāmaguṇappahānaṃ nāma tappaṭibaddhachandarāgappahānaṃ| tathā hi vuttaṃ – ‘‘tiṭṭhanti citrāni tatheva <pb ed="M" n="2.0438"/> loke, athettha dhīrā vinayanti chanda’’nti| <hi rend="bold">ekabhikkhussa paccavekkhaṇā nānā</hi>ti ekasseva bhikkhuno, ‘‘pahīnā nu kho me pañca kāmaguṇā’’tiādinā pāḷiyaṃ āgatā nānāpaccavekkhaṇā honti| <hi rend="bold">nānābhikkhūna</hi>nti visuṃ visuṃ anekesaṃ bhikkhūnaṃ| <hi rend="bold">paccavekkhaṇā nānā</hi>ti vuttanānāpaccavekkhaṇā| idāni tameva saṅkhepato vuttamatthaṃ vitthārato dassetuṃ, <hi rend="bold">‘‘katha’’</hi>ntiādi vuttaṃ| tattha <hi rend="bold">‘‘paccavekkhatī’’</hi>ti vuttaṃ, kathaṃ pana paccavekkhatīti āha <hi rend="bold">‘‘pahīnā nu kho’’</hi>tiādi| <hi rend="bold">vīriyaṃ paggayhā</hi>ti <pb ed="V" n="2.0220"/> catubbidhasammappadhānavīriyaṃ ārabhitvā vipassanaṃ vaḍḍhitvā| maggānantaraṃ anāgāmiphalaṃ patvāti vacanaseso| <hi rend="bold">phalānantaraṃ magga</hi>nti tasmiṃ anāgāmimagge ṭhito phalasamāpattito vuṭṭhāya aggamaggatthāya vipassanaṃ ārabhitvā tasmiṃyeva āsane na cireneva vipassanaṃ ussukkāpetvā arahattamaggaṃ gaṇhanto nirodhadhammānuppattiyā vipassanāparivāsābhāvato phalānantaraṃ maggappatto nāma hotīti katvā|</p>

<p rend="bodytext"><hi rend="bold">tato vuṭṭhāyā</hi>ti maggānantaraphalato vuṭṭhāya| maggānantarato hi vuṭṭhito maggato vuṭṭhito viya hotīti tathā vuttaṃ| <hi rend="bold">‘‘phalānantaraṃ magga’’</hi>nti ettha phalaṃ anantaraṃ etassāti phalānantaraṃ| ‘‘phalānantaraṃ magga’’nti padadvayenapi anāgāmimaggaphalāni ceva vadatīti evamettha attho daṭṭhabbo| <hi rend="bold">nīvaraṇādīsupi eseva nayo</hi>ti ettha, ‘‘pahīnā nu kho me pañca nīvaraṇā’’tiādinā yojanā veditabbā| <hi rend="bold">etesa</hi>nti ettha etesaṃ nīvaraṇapañcupādānakkhandhasatipaṭṭhānādīnaṃ| <hi rend="bold">pahānādīnī</hi>ti pahānapariññābhāvanāsacchikiriyā| <hi rend="bold">nānāpaccavekkhaṇā hotī</hi>ti tā paccavekkhaṇā nānāti adhippāyo| <hi rend="bold">etāsu pana paccavekkhaṇāsū</hi>ti etāsu kāmaguṇapaccavekkhaṇādīsu dvādasasu paccavekkhaṇāsu| <hi rend="bold">ekaṃ paccavekkhaṇaṃ paccavekkhati</hi> dvādasasu nayesu ekeneva kiccasiddhito| <hi rend="bold">añño</hi> bhikkhu| <hi rend="bold">eka</hi>nti aññaṃ paccavekkhati| aññattho hi ayaṃ <hi rend="bold">eka</hi>saddo ‘‘ittheke’’tiādīsu (ma. ni. 3.21, 27) viyāti| nānābhikkhūnaṃ pana ekā paccavekkhaṇā, nānābhikkhūnaṃ nānāpaccavekkhaṇāti evaṃ catukkapaccavekkhaṇampi ettha sambhavati| imassa pana dvayassa vasena abhisamayo natthīti tadubhayaṃ aṭṭhakathāyaṃ na uddhaṭaṃ| sesaṃ suviññeyyameva|</p>

<p rend="centre">piṇḍapātapārisuddhisuttavaṇṇanāya līnatthappakāsanā samattā|</p>

</xml>