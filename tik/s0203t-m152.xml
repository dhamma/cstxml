<xml src="s0203t-m152.xml">

<p rend="subhead"><pgroup id="m152"/><readunit id="m152">10. indriyabhāvanāsuttavaṇṇanā</readunit></p>

<p rend="bodytext" n="453"><hi rend="paranum">453</hi><hi rend="dot">.</hi> <hi rend="bold">evaṃnāmake</hi>ti <pb ed="V" n="2.0221"/><pb ed="M" n="2.0439"/> ‘‘gajaṅgalā’’ti evaṃ itthiliṅgavasena laddhanāmake majjhimapadesassa mariyādaṭṭhānabhūte nigame| <hi rend="bold">suveḷu nāma</hi> nicalarukkhoti vadanti| tato aññaṃ evāti pana adhippāyena <hi rend="bold">‘‘ekā rukkhajātī’’</hi>ti vuttaṃ| cakkhusotānaṃ yathāsakavisayato nivāraṇaṃ damanaṃ indriyabhāvanā, tañca kho sabbaso adassanena asavanenāti āha – <hi rend="bold">‘‘cakkhunā rūpaṃ na passati, sotena saddaṃ na suṇātī’’</hi>ti| sati hi dassane savane ca tāni adantāni abhāvitānevāti adhippāyo| cakkhusotāni ca asampattaggāhitāya durakkhitānīti brāhmaṇo tesaṃyeva visayaggahaṇaṃ paṭikkhipi| <hi rend="bold">asadisāyā</hi>ti aññatitthiyasamayehi asādhāraṇāya| <hi rend="bold">ālaya</hi>nti kathetukāmatākāranti attho|</p>

<p rend="bodytext" n="454"><hi rend="paranum">454</hi><hi rend="dot">.</hi> <hi rend="bold">vipassanupekkhā</hi>ti āraddhavipassakassa vipassanāñāṇena lakkhaṇattaye diṭṭhe saṅkhārānaṃ aniccabhāvādivicinane majjhattabhūtā vipassanāsaṅkhātā upekkhā| sā pana yasmā bhāvanāvisesappattiyā heṭṭhimehi vipassanāvārehi santā ceva paṇītā ca, pageva cakkhuviññāṇādisahagatāhi upekkhāhi, tasmā āha – <hi rend="bold">‘‘esā santā esā paṇītā’’</hi>ti| <hi rend="bold">atappikā</hi>ti santapaṇītabhāvanārasavasena tittiṃ na janeti| tenevāha –</p>

<p rend="gatha1">‘‘suññāgāraṃ paviṭṭhassa, santacittassa bhikkhuno|</p>

<p rend="gathalast">amānusī ratī hoti, sammā dhammaṃ vipassato’’ti|| (dha. pa. 373)|</p>

<p rend="bodytext"><hi rend="bold">itī</hi>ti evaṃ vakkhamānākārenāti attho| <hi rend="bold">ayaṃ bhikkhū</hi>ti ayaṃ āraddhavipassako bhikkhūti yojanā| <hi rend="bold">cakkhudvāre rūpārammaṇamhī</hi>ti cakkhudvāre āpāthagate rūpārammaṇe| <hi rend="bold">manāpa</hi>nti manāpabhāvena pavattanakaṃ| <hi rend="bold">majjhatte manāpāmanāpa</hi>nti iṭṭhamajjhatte manāpabhāvena amanāpabhāvena ca pavattanakaṃ manāpāmanāpaṃ nāmāti| tenāha (‘‘neva manāpaṃ na amanāpa’’nti)| iminā manāpabhāvo gahito, ‘‘neva manāpa’’nti iminā manāpabhāvo majjhatto ca ubhayaṃ ekadesato labbhatīti, <hi rend="bold">‘‘manāpāmanāpa’’</hi>nti vuttaṃ| evaṃ ārammaṇe labbhamānavisesavasena tadārammaṇassa cittassa pākatikaṃ pavattiākāraṃ dassetvā idāni tappaṭisedhena ariyassa <pb ed="M" n="2.0440"/> vinaye anuttaraṃ indriyabhāvanaṃ dassetuṃ, <hi rend="bold">‘‘tassa rajjituṃ vā’’</hi>tiādi vuttaṃ| tatrāyaṃ yojanā – tassa cittaṃ iṭṭhe ārammaṇe <pb ed="V" n="2.0222"/> rajjituṃ vā aniṭṭhe ārammaṇe dussituṃ vā majjhatte ārammaṇe muyhituṃ vā| <hi rend="bold">adatvā</hi>ti nisedhetvā| <hi rend="bold">pariggahetvā</hi>ti parijānanavasena ñāṇena gahetvā ñātatīraṇapahānapariññāhi parijānitvā| <hi rend="bold">vipassanaṃ majjhatte ṭhapetī</hi>ti anukkamena vipassanupekkhaṃ nibbattetvā taṃ saṅkhārupekkhaṃ pāpetvā ṭhapeti| <hi rend="bold">cakkhumā</hi>ti na pasādacakkhuno atthitāmattajotanaṃ; atha kho tassa atisayena atthitājotanaṃ, ‘‘sīlavā’’tiādīsu viyāti āha – <hi rend="bold">‘‘cakkhumāti sampannacakkhu visuddhanetto’’</hi>ti|</p>

<p rend="bodytext" n="456"><hi rend="paranum">456</hi><hi rend="dot">.</hi> <hi rend="bold">īsakaṃ poṇe</hi>ti majjhe uccaṃ hutvā īsakaṃ poṇe, na antantena vaṅke| tenāha – <hi rend="bold">‘‘rathīsā viya uṭṭhahitvā ṭhite’’</hi>ti|</p>

<p rend="bodytext" n="461"><hi rend="paranum">461</hi><hi rend="dot">.</hi> <hi rend="bold">paṭikūle</hi>ti amanuññe ārammaṇe| <hi rend="bold">appaṭikūlasaññī</hi>ti na paṭikūlasaññī| taṃ pana appaṭikūlasaññitaṃ dassetuṃ, <hi rend="bold">‘‘mettāpharaṇena vā’’</hi>tiādi vuttaṃ| tattha paṭikūle aniṭṭhe vatthusmiṃ sattasaññite mettāpharaṇena vā dhātuso upasaṃhārena vā saṅkhārasaññite pana dhātuso upasaṃhārena vāti yojetabbaṃ| <hi rend="bold">appaṭikūlasaññī viharatī</hi>ti hitesitāya dhammasabhāvacintanāya ca nappaṭikūlasaññī hutvā iriyāpathavihārena viharati| <hi rend="bold">appaṭikūle</hi> iṭṭhe vatthusmiṃ sattasaññite kesādiasucikoṭṭhāsamattamevāti <hi rend="bold">asubhapharaṇena vā</hi>ti asubhato manasikāravasena| idaṃ rūpārūpamattaṃ aniccaṃ saṅkhatanti <hi rend="bold">aniccato upasaṃhārena vā</hi>| tato eva, ‘‘dukkhaṃ vipariṇāmadhamma’’nti manasi karonto <hi rend="bold">paṭikūlasaññī viharati| sesapadesū</hi>ti, ‘‘paṭikūle ca appaṭikūle cā’’tiādinā āgatesu sesesu dvīsu padesu| tattha hi iṭṭhāniṭṭhavatthūni ekajjhaṃ gahetvā vuttaṃ yathā sattānaṃ paṭhamaṃ paṭikūlato upaṭṭhitameva pacchā gahaṇākāravasena avatthantarena vā appaṭikūlato upaṭṭhāti| yañca appaṭikūlato upaṭṭhitameva pacchā paṭikūlato upaṭṭhāti, tadubhayepi khīṇāsavo sace ākaṅkhati, vuttanayena appaṭikūlasaññī vihareyya paṭikūlasaññī vāti|</p>

<p rend="bodytext"><hi rend="bold">tadubhayaṃ</hi> <pb ed="M" n="2.0441"/> <hi rend="bold">abhinivajjetvā</hi>ti sabhāvato bhāvanānubhāvato ca upaṭṭhitaṃ ārammaṇaṃ paṭikūlasabhāvaṃ appaṭikūlasabhāvaṃ vāti taṃ ubhayaṃ pahāya aggahetvā| sabbasmiṃ vatthusmiṃ pana, <hi rend="bold">‘‘majjhatto hutvā viharitukāmo kiṃ karotī’’</hi>ti, vatvā tattha paṭipajjanavidhiṃ dassento, <hi rend="bold">‘‘iṭṭhāniṭṭhesu…pe.… domanassito hotī’’</hi>ti āha| idāni yathāvuttamatthaṃ paṭisambhidāmaggapāḷiyā vibhāvetuṃ, <hi rend="bold">‘‘vuttaṃ heta’’</hi>ntiādimāha| tassattho heṭṭhā vuttanayo eva| <hi rend="bold">sato</hi>ti sativepullappattiyā satimā| <hi rend="bold">sampajāno</hi>ti paññāvepullappattiyā sampajānakārī| <hi rend="bold">cakkhunā</hi> <pb ed="V" n="2.0223"/> <hi rend="bold">rūpaṃ disvā</hi>ti kāraṇavasena cakkhūti laddhavohārena rūpadassanasamatthena cakkhuviññāṇena, cakkhunā vā karaṇabhūtena rūpaṃ passitvā| <hi rend="bold">neva sumano hoti</hi> gehassitasomanassapaṭikkhepena nekkhammapakkhikāya kiriyāsomanassavedanāya|</p>

<p rend="bodytext"><hi rend="bold">imesu cā</hi>ti ‘‘aññathā ca panānanda, ariyassa vinaye anuttarā indriyabhāvanā hotī’’tiādinā (ma. ni. 3.453), – ‘‘kathañcānanda, sekho hoti paṭipado’’tiādinā (ma. ni. 3.460); – ‘‘kathañcānanda, ariyo hoti bhāvitindriyo’’tiādinā (ma. ni. 3.461) ca āgatesu tividhesu nayesu| <hi rend="bold">manāpaṃ amanāpaṃ manāpāmanāpa</hi>nti ettha <hi rend="bold">manāpa</hi>ggahaṇena somanassayuttakusalākusalānaṃ, <hi rend="bold">amanāpa</hi>ggahaṇena domanassayuttakusalānaṃ, <hi rend="bold">manāpāmanāpa</hi>ggahaṇena tabbidhurupekkhāyuttānaṃ saṅgahitattā paṭhamanaye <hi rend="bold">‘‘saṃkilesaṃ vaṭṭati, nikkilesaṃ vaṭṭatī’’</hi>ti vuttaṃ| paṭhamanaye hi puthujjanassa adhippetattā saṃkilesakilesavippayuttampi yujjati| dutiyanaye pana <hi rend="bold">‘‘so…pe.… aḍḍīyatī’’</hi>tiādivacanato <hi rend="bold">‘‘paṭhamaṃ saṃkilesaṃ vaṭṭatī’’</hi>ti vuttaṃ| sekkhassa adhippetattā cassa appahīnakilesavasena, <hi rend="bold">‘‘saṃkilesampi vaṭṭatī’’</hi>ti vuttaṃ| tatiyanaye arahato adhippetattā, <hi rend="bold">‘‘tatiyaṃ nikkilesameva vaṭṭatī’’</hi>ti vuttaṃ| sekkhavāre pana ‘‘cakkhumā puriso’’tiādikā upamā ekameva atthaṃ ñāpetuṃ āha| tasmā cakkhudvārassa uppanne rāgādike vikkhambhetvā vipassanupekkhāya patiṭṭhānaṃ ariyā indriyabhāvanāti| paṭhamanayo vipassakavasena āgato, dutiyo sekkhassa vasena, paṭhamadutiyo ca sekkhaputhujjanānaṃ mūlakammaṭṭhānavasena, tatiyo khīṇāsavassa ariyavihāravasena <pb ed="M" n="2.0442"/> āgato| paṭhamanaye ca puthujjanassa vasena, dutiyanaye sekkhassa vasena kusalaṃ vuttaṃ, tatiyanaye asekkhassa vasena kiriyābyākataṃ vuttanti ayaṃ viseso veditabbo|</p>

<p rend="centre">papañcasūdaniyā majjhimanikāyaṭṭhakathāya</p>

<p rend="centre">indriyabhāvanāsuttavaṇṇanāya līnatthappakāsanā samattā|</p>

<p rend="centre">niṭṭhitā ca saḷāyatanavaggavaṇṇanā|</p>

<p rend="centre">uparipaṇṇāsaṭīkā samattā|</p>
<vaggend/>
</xml>