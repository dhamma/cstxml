<xml src="s0202t-m77.xml">
<sutra id="m77"/>
<p rend="subhead">7. mahāsakuludāyisuttavaṇṇanā</p>

<p rend="bodytext" n="237"><hi rend="paranum">237</hi><hi rend="dot">.</hi> <hi rend="bold">abhiññātā</hi>ti <pb ed="V" n="2.0113"/> ediso ediso cāti abhilakkhaṇavasena ñātā| appasaddassa vinīto, appasaddatāya mandabhāṇitāya vinītoti ca <hi rend="bold">appasaddavinīto</hi>ti vuccamāne aññena vinītabhāvo dīpito hoti, bhagavā pana sayambhuñāṇena sayameva vinīto| tasmā pāḷiyaṃ ‘‘appasaddavinīto’’ti na vuttaṃ| tenāha <hi rend="bold">‘‘na hi bhagavā aññena vinīto’’</hi>ti|</p>

<p rend="bodytext" n="238"><hi rend="paranum">238</hi><hi rend="dot">.</hi> <hi rend="bold">hiyyodivasaṃ</hi> <pb ed="M" n="2.0113"/> <hi rend="bold">upādāya</hi> tato āsannāni katipayāni divasāni <hi rend="bold">purimāni nāma honti, purimānī</hi>ti ca pubbakāni, atītānīti attho| <hi rend="bold">tato para</hi>nti yathā vuttatītadivasato anantaraṃ paraṃ purimataraṃ atisayena purimattā| iti imesu dvīsu pavattito yathākkamaṃ purimapurimatarabhāvo, evaṃ santepi yadettha ‘‘purimatara’’nti vuttaṃ, tato pabhuti yaṃ yaṃ oraṃ, taṃ taṃ paraṃ, yaṃ yaṃ paraṃ, taṃ taṃ ‘‘purimatara’’nti vuttaṃ hoti| kutūhalayuttā sālā <hi rend="bold">kutūhalasālā</hi> yathā ‘‘ājaññaratho’’ti| <hi rend="bold">ime</hi> dassanādayo|</p>

<p rend="bodytext"><hi rend="bold">ayathābhūtaguṇehī</hi>ti ayathābhūtaṃ micchādīpitatthamatteneva ugghositaguṇehi <hi rend="bold">samuggato</hi> ghosito| taranti atikkamanti etenāti titthaṃ, aggamaggo| diṭṭhigatikamaggo pana ayathābhūtopi tesaṃ tathā vitaraṇaṃ upādāya titthanti voharīyatīti taṃ karontā <hi rend="bold">titthakarā| osaratī</hi>ti pavisati|</p>

<p rend="bodytext" n="239"><hi rend="paranum">239</hi><hi rend="dot">.</hi> <hi rend="bold">sahita</hi>nti pubbāparāviruddhaṃ| <hi rend="bold">na kiñci jāta</hi>nti paṭiññādosahetudosudāharaṇadosaduṭṭhadosatāya na kiñci jātaṃ| tenāha <hi rend="bold">‘‘āropito te vādo’’</hi>ti| vadanti tena paribhāsantīti <hi rend="bold">vādo</hi> doso| <hi rend="bold">sabhāvakkosenā</hi>ti sabhāvato pavattakoṭṭhāsena|</p>

<p rend="bodytext" n="240"><hi rend="paranum">240</hi><hi rend="dot">.</hi> <hi rend="bold">pīḷeyyā</hi>ti madhubhaṇḍena saha bhājane pīḷetvā dadeyya| <hi rend="bold">sabrahmacārīhi sampayojetvā</hi>ti sahadhammikehi viheṭhanapayogaṃ katvā, tenāha <hi rend="bold">‘‘vivādaṃ katvā’’</hi>ti|</p>

<p rend="bodytext" n="241"><hi rend="paranum">241</hi><hi rend="dot">.</hi> <hi rend="bold">itarītarenā</hi>ti paṇītato itarena| tenāha <hi rend="bold">‘‘lāmakalāmakenā’’</hi>ti|</p>

<p rend="bodytext" n="242"><hi rend="paranum">242</hi><hi rend="dot">.</hi> <hi rend="bold">bhattakosakenā</hi>ti <pb ed="V" n="2.0114"/> kosakabhattena, khuddakasarāvabhattakenāti attho| <hi rend="bold">beluvamattabhattāhārā</hi>ti billapamāṇabhattabhojanā| <hi rend="bold">oṭṭhavaṭṭiyā</hi>ti mukhavaṭṭiyā| <hi rend="bold">sabbākārenevā</hi>ti sabbappakāreneva| <hi rend="bold">anappāhāroti na vattabbo</hi> kadāci appāhāroti katvā| tattha ativiya aññehi avisayhaṃ appāhārataṃ bhagavato dassetuṃ <hi rend="bold">‘‘padhānabhūmiya’’</hi>ntiādi vuttaṃ| <hi rend="bold">mayā</hi>ti nissakkavacanaṃ| <hi rend="bold">visesatarā</hi>ti tena dhammena visesavantatarā|</p>

<p rend="bodytext">vatasamādānavaseneva <pb ed="M" n="2.0114"/> paṃsukūlaṃ dhārentīti <hi rend="bold">paṃsukūlikā</hi>ti āha – <hi rend="bold">‘‘samādinnapaṃsukūlikaṅgā’’</hi>ti, saddattho pana <hi rend="bold">‘‘visuddhimagge’’</hi> (visuddhi. 1.24) vuttanayena veditabbo| <hi rend="bold">piṇḍapātikā sapadānacārino</hi>tiādīsupi eseva nayo| tattha tattha satthena chinditattā <hi rend="bold">satthalūkhāni</hi>| yaṃ yaṃ sappāyaṃ, tasseva gahaṇaṃ <hi rend="bold">uccina</hi>nti āha <hi rend="bold">‘‘uccinitvā…pe.… thiraṭṭhānameva gahetvā’’</hi>ti| <hi rend="bold">alābulomasānī</hi>ti alābulomāni viya sukhumatarāni cīvarasuttaṃsūni etesaṃ santīti alābulomasāni| <hi rend="bold">pātitasāṇapaṃsukūla</hi>nti kaḷevarena saddhiṃ chaḍḍitasāṇamayaṃ paṃsukūlaṃ, yaṃ tumbamatte puḷave odhunitvā satthā gaṇhi|</p>

<p rend="bodytext">‘‘yathāpi bhamaro puppha’’ntiādinā (dha. pa. 49) vuttaṃ madhukarabhikkhācāravataṃ ‘‘piṇḍiyālopabhojanaṃ nissāya pabbajjā’’ti (mahāva. 73, 128) vacanato bhikkhūnaṃ pakatibhūtaṃ vatanti vuttaṃ <hi rend="bold">‘‘uñchāsake vate ratā’’</hi>ti| vata-saddo cettha pakativatasaṅkhātaṃ sakavataṃ vadati| tenāha <hi rend="bold">‘‘uñchācariyasaṅkhāte bhikkhūnaṃ pakativate’’</hi>ti| <hi rend="bold">uccanīcagharadvāraṭṭhāyino</hi>ti mahantakhuddakagehānaṃ bahidvārakoṭṭhakaṭṭhāyino| <hi rend="bold">kabaramissakaṃ bhattaṃ saṃharitvā</hi>ti kaṇājakamissakaṃ bhattaṃ sampiṇḍitvā| <hi rend="bold">ummārato paṭṭhāyā</hi>ti gharummārato paṭṭhāya|</p>

<p rend="bodytext"><hi rend="bold">cīvarānuggahattha</hi>nti cīvarānurakkhaṇatthaṃ| ettha ca yasmā buddhā nāma sadevake loke anuttaraṃ puññakkhettaṃ, sā cassa puññakkhettatā paramukkaṃsagatā, tasmā sattānaṃ tādisaṃ upakāraṃ ācikkhitvā te ca anuggaṇhantā gahapaticīvaraṃ sādiyanti, catupaccayasantose pana ne paramukkaṃsagatā evāti daṭṭhabbaṃ|</p>

<p rend="bodytext" n="244"><hi rend="paranum">244</hi><hi rend="dot">.</hi> <hi rend="bold">sappaccaya</hi>nti sahetukaṃ sakāraṇaṃ hutvā dhammaṃ desetīti ayamettha attho| codako pana adhippāyaṃ ajānanto <hi rend="bold">‘‘kiṃ panā’’</hi>tiādimāha| itaro <hi rend="bold">‘‘no na desetī’’</hi>tiādinā adhippāyaṃ vivarati| <hi rend="bold">nidāna</hi>nti cettha ñāpakaṃ uppattikāraṇaṃ adhippetaṃ, tañca tassa tassa anuppattiyuttassa atthassa paṭipakkhaharaṇato <hi rend="bold">‘‘sappāṭihāriya’’</hi>nti vuccatīti āha <hi rend="bold">‘‘purimassevetaṃ</hi> <pb ed="V" n="2.0115"/> <hi rend="bold">vevacana’’</hi>nti| rāgādīnaṃ vā paṭiharaṇaṃ paṭihāriyaṃ, tadeva pāṭihāriyaṃ, saha pāṭihāriyenāti <hi rend="bold">sappāṭihāriyaṃ</hi>| rāgādipaṭisedhavaseneva hi satthā dhammaṃ deseti|</p>

<p rend="bodytext" n="245"><hi rend="paranum">245</hi><hi rend="dot">.</hi> <hi rend="bold">tassa</hi> <pb ed="M" n="2.0115"/> <hi rend="bold">tassa pañhassā</hi>ti yaṃ yaṃ pañhaṃ paro abhisaṅkharitvā bhagavantaṃ upasaṅkamitvā pucchati, tassa tassa pañhassa| <hi rend="bold">upari āgamanavādapatha</hi>nti vissajjane kate tato upari āgacchanakaṃ vādamaggaṃ| <hi rend="bold">visesetvā vadanto</hi>ti vattati, ‘‘bho gotama, vattumarahatī’’ti attano vādabhedanatthaṃ āhataṃ kāraṇaṃ attano māraṇatthaṃ āvudhaṃ nidassento viya visesetvā vadanto pahārakena vacanena| <hi rend="bold">antarantare</hi>ti mayā vuccamānakathāpabandhassa antarantare| <hi rend="bold">dadeyya</hi> vadeyya| <hi rend="bold">evarūpesu ṭhānesū</hi>ti paravādīhi saddhiṃ vādapaṭivādaṭṭhānesu| te niggahetuṃ mayā desitaṃ suttapadaṃ ānetvā <hi rend="bold">mamayeva anusāsaniṃ ovādaṃ paccāsīsanti</hi>|</p>

<p rend="bodytext" n="246"><hi rend="paranum">246</hi><hi rend="dot">.</hi> <hi rend="bold">sampādemī</hi>ti manorathaṃ sampādemi| <hi rend="bold">paripūremī</hi>ti ajjhāsayaṃ paripūremi| <hi rend="bold">adhisīle</hi>ti adhike uttamasīle| sāvakasīlato ca paccekabuddhasīlato ca buddhānaṃ sīlaṃ <hi rend="bold">adhikaṃ</hi> ukkaṭṭhaṃ paramukkaṃsato anaññasādhāraṇabhāvato| tenāha <hi rend="bold">‘‘buddhasīlaṃ nāma kathita’’</hi>nti| <hi rend="bold">ṭhānuppattikapaññā</hi>ti tattha tattha ṭhānaso uppannapaññā| tenāha <hi rend="bold">‘‘tatthā’’</hi>tiādi| <hi rend="bold">avasesā paññā</hi>ti idha pāḷiyaṃ āgatā anāgatā ca yathāvuttañāṇadvayavinimuttā paññā|</p>

<p rend="bodytext" n="247"><hi rend="paranum">247</hi><hi rend="dot">.</hi> <hi rend="bold">visesādhigamāna</hi>nti satipaṭṭhānādīnaṃ adhigandhabbavisesānaṃ| abhiññā nāma cha abhiññā, tāsu ukkaṭṭhaniddesena chaḷabhiññārahatova aggamaggapaññā idha abhiññāti adhippetā, tassa vosānaṃ pariyosānaṃ pāramī paramukkaṃsāti avakaṃsāti ca aggaphalaṃ vuccatīti āha <hi rend="bold">‘‘abhiññā…pe.… arahattaṃ pattā’’</hi>ti|</p>

<p rend="bodytext"><hi rend="bold">upāyapadhāne</hi>ti ariyaphalādhigamanassa upāyabhūte padhāne| ‘‘anuppannapāpakānuppādādiatthā’’ti gahitā tatheva honti, taṃ atthaṃ sādhentiyevāti etassa atthassa dīpako sammā-saddoti yathāadhippetatthassa anuppannapāpakānuppādādino upāyabhūte, padhānupāyabhūteti attho| sammā-saddassa vā yoniso atthadīpakataṃ sandhāya ‘‘yoniso padhāne’’ti vuttaṃ| <hi rend="bold">chandaṃ janetī</hi>ti kattukamyatākusalacchandaṃ uppādeti pavatteti vā| <hi rend="bold">vāyamatī</hi>ti payogaparakkamaṃ karoti| <hi rend="bold">vīriyaṃ ārabhatī</hi>ti kāyikacetasikavīriyaṃ karoti| <hi rend="bold">cittaṃ ukkhipatī</hi>ti <pb ed="M" n="2.0116"/> teneva sahajātavīriyena kosajjapakkhato cittaṃ ukkhipati| <hi rend="bold">padahatī</hi>ti sammappadhānabhūtaṃ vīriyaṃ pavatteti| paṭipāṭiyā panetāni cattāri padāni āsevanābhāvanābahulīkammasātaccakiriyāhi <pb ed="V" n="2.0116"/> yojetabbāni| ‘‘padahatī’’ti vā iminā āsevanādīhi saddhiṃ sikhāpattaṃ ussoḷhivīriyaṃ yojetabbaṃ| <hi rend="bold">vaḍḍhiyā paripūraṇattha</hi>nti yāvatā bhāvanāpāripūriyā paripūraṇatthaṃ| <hi rend="bold">yā ṭhitī</hi>ti yā kusalānaṃ dhammānaṃ paṭipakkhavigamena avaṭṭhiti| <hi rend="bold">so asammoso</hi>ti so avināso| <hi rend="bold">yaṃ vepulla</hi>nti yo sabbaso vipulabhāvo mahantatā| <hi rend="bold">bhāvanāpāripūrī</hi>ti bhāvanāya paripūritā| <hi rend="bold">atthotipi veditabbaṃ purimapacchimapadānaṃ samānatthabhāvato|</hi></p>

<p rend="bodytext"><hi rend="bold">pubbabhāgapaṭipadā kathitā</hi>taṃtaṃvisesādhigamassa paṭipadāvibhāvanāya āraddhattā| akusalānaṃ dhammānaṃ anuppajjanena anatthāvahatā nāma natthīti vuttaṃ – <hi rend="bold">‘‘uppajjamānā’’</hi>ti vacanaṃ uppannānaṃ rāsantarabhāvena gahitattā| tathā kusalānaṃ dhammānaṃ uppajjanenāti vuttaṃ – <hi rend="bold">anuppajjamānā</hi>ti vacanaṃ uppannānaṃ rāsantarabhāvena gahitattā|<hi rend="bold"> nirujjhamānā</hi>ti paṭipakkhasamāyogena vinassamānā, na khaṇanirodhavasena nirujjhamānā|</p>

<p rend="bodytext"><hi rend="bold">lobhādayo veditabbā,</hi> ye āraddhavipassakānaṃ uppajjanārahā| <hi rend="bold">sakiṃ uppajjitvā</hi>ti sabhāvakathanamattametaṃ| ekavārameva hi maggo uppajjati| <hi rend="bold">nirujjhamāno</hi>ti saraseneva nirujjhamāno| na hi tassa paṭipakkhasamāyogo nāma atthi| <hi rend="bold">phalassā</hi>ti anantarakāleva uppajjanakaphalassa| <hi rend="bold">paccayaṃ datvāva nirujjhatī</hi>ti iminā maggo sampati āyatiñca ekanteneva atthāvahoti dasseti| <hi rend="bold">purimasmimpī</hi>ti ‘‘anuppannā me kusalā dhammā anuppajjamānā anatthāya saṃvatteyyu’’nti etasmiṃ tatiyavārepi| <hi rend="bold">‘‘samathavipassanā gahetabbā’’ti vuttaṃ</hi> aṭṭhakathāyaṃ, <hi rend="bold">taṃ pana</hi> maggassa anuppannatāya sabbhāvato, anuppajjamāne ca tasmiṃ vaṭṭānatthasabbhāvatoti maggassapi sādhāraṇabhāvato <hi rend="bold">na yutta</hi>nti paṭikkhipati| yadi samathavipassanānampi anuppatti anatthāvahā, maggassa anuppattiyā vattabbaṃ natthīti|</p>

<p rend="bodytext"><hi rend="bold">mahantaṃ</hi><pb ed="M" n="2.0117"/>, <hi rend="bold">gāravaṃ hoti,</hi> tasmā ‘‘saṅghagāravena yathāruci vandituṃ na labhāmī’’ti saṅghena saha na nikkhami| <hi rend="bold">ettakaṃ dhātūnaṃ nidhānaṃ nāma aññatra natthi,</hi> mahādhātunidhānato hi nīharitvā katipayā dhātuyo tattha tattha cetiye upanītā, idha pana rāmagāmathūpe vinaṭṭhe nāgabhavanaṃ paviṭṭhā doṇamattā dhātuyo upanītā| <hi rend="bold">atimandāni no</hi>ti nanu ativiya mandāni|</p>

<p rend="bodytext"><hi rend="bold">saṃvijjitvā</hi>ti ‘‘kathañhi nāma mādiso īdisaṃ anatthaṃ pāpuṇissatī’’ti saṃvegaṃ janetvā| īdisaṃ nāma mādisaṃ ārabbha vattabbanti <hi rend="bold">kiṃ vadatīti</hi> taṃ vacanaṃ anādiyanto|</p>

<p rend="bodytext">santasamāpattito <pb ed="V" n="2.0117"/> aññaṃ santhambhanakāraṇaṃ balavaṃ natthīti tato parihīno sammāpaṭipattiyaṃ patiṭṭhā kathaṃ bhavissatīti āha <hi rend="bold">‘‘santāya…pe.… na sakkotī’’</hi>ti| na hi mahārajjuyā chinnāya suttatantū santhambhetuṃ sakkontīti| samathe dassetvā tena samānagatikā imasmiṃ visaye vipassanāpīti iminā adhippāyenāha <hi rend="bold">‘‘evaṃ uppannā samathavipassanā…pe.… saṃvattantī’’</hi>ti|</p>

<p rend="bodytext"><hi rend="bold">kāsāva</hi>nti kāsāvavatthaṃ| <hi rend="bold">kacchaṃ pīḷetvā nivattha</hi>nti pacchimaṃ ovaṭṭikaṃ pīḷento viya daḷhaṃ katvā nivatthaṃ addasaṃsūti yojanā|</p>

<p rend="bodytext"><hi rend="bold">vuttanayenā</hi>ti (a. ni. ṭī. 1.1.394) ‘‘kāmā nāmete aniccā dukkhā vipariṇāmadhammā’’tiādinā vatthukāmakilesakāmesu ādīnavadassanapubbakanekkhammapaṭipattiyā chandarāgaṃ vikkhambhayato samucchindantassa ca ‘‘anuppanno ca kāmāsavo na uppajjatī’’tiādinā heṭṭhā sabbāsavasuttavaṇṇanādīsu (ma. ni. 1.15 ādayo; ma. ni. aṭṭha. 1.15 ādayo) vuttanayena| <hi rend="bold">ārammaṇarasaṃ anubhavitvā niruddhavipāko</hi>ti tadārammaṇamāha| anubhavitvā bhavitvā ca vigataṃ <hi rend="bold">bhūtavigataṃ</hi>| anubhūtabhūtā hi bhūtatāsāmaññena bhūta-saddena vuttā| sāmaññameva hi upasaggena visesīyatīti| anubhūtasaddo ca kammavacanicchāya abhāvato anubhavakavācako daṭṭhabbo| vipāko ārammaṇe uppajjitvā niruddho bhutvāvigatoti vattabbataṃ arahati, <pb ed="M" n="2.0118"/> vikappagāhavasena rāgādīhi tabbipakkhehi ca akusalaṃ kusalañca kammaṃ ārammaṇarasaṃ anubhavitvā vigatanti vattabbataṃ arahati| yathāvutto pana vipāko kevalaṃ ārammaṇarasānubhavanavaseneva pavattatīti anubhavitvā vigatattā nippariyāyeneva vutto, tassa ca tathā vuttattā kammaṃ bhavitvā vigatapariyāyena, yaṃ ‘‘uppannānaṃ akusalānaṃ dhammānaṃ pahānāya, uppannānaṃ kusalānaṃ dhammānaṃ ṭhitiyā’’ti ettha ‘‘uppanna’’nti gahetvā taṃsadisānaṃ pahānaṃ, vuddhi ca vuttā| vipaccituṃ okāsakaraṇavasena uppatitaṃ atītakammañca tato uppajjituṃ āraddho anāgato vipāko ca ‘‘okāsakatuppanno’’ti vutto| yaṃ uppannasaddena vināpi viññāyamānaṃ uppannaṃ sandhāya ‘‘nāhaṃ, bhikkhave, sañcetanikāna’’ntiādi (a. ni. 10.217, 219) vuttaṃ|</p>

<p rend="bodytext"><hi rend="bold">tesū</hi>ti vipassanāya bhūmibhūtesu khandhesu| <hi rend="bold">anusayitakilesā</hi>ti anusayavasena pavattā appahīnā maggena pahātabbā kilesā adhippetā| tenāha <hi rend="bold">‘‘atītā…pe.… na vattabbā’’</hi>ti| tesañhi ambarukkhopamāya vattamānāditā na vattabbā maggena pahātabbānaṃ tādisassa vibhāgassa anuppajjanato| <hi rend="bold">appahīnāva hontī</hi>ti iminā appahīnaṭṭhena anusayaṭṭhoti dasseti| <hi rend="bold">idaṃ</hi> <pb ed="V" n="2.0118"/> <hi rend="bold">bhūmiladdhuppannaṃ nāmā</hi>ti idaṃ tesu khandhesu uppattirahakilesajātaṃ tāya eva uppattirahatāya bhūmiladdhuppannaṃ nāma, tebhūmakabhūmiladdhā nāma hotīti attho| <hi rend="bold">tāsu tāsu bhūmīsū</hi>ti manussadevādiattabhāvasaṅkhātesu upādānakkhandhesu| tasmiṃ tasmiṃ santāne anuppattianāpāditatāya <hi rend="bold">asamugghātitā</hi>| ettha ca laddhabhūmikaṃ <hi rend="bold">bhūmiladdha</hi>nti vuttaṃ aggiāhito viya|</p>

<p rend="bodytext"><hi rend="bold">okāsakatuppanna</hi>-saddepi ca okāso kato etenāti okāso kato etassāti ca atthadvayepi kata-saddassa paranipāto daṭṭhabbo| āhatakhīrarukkho viya nimittaggāhavasena adhiggahitaṃ ārammaṇaṃ, anāhatakhīrarukkho viya avikkhambhitatāya antogadhakilesaṃ ārammaṇaṃ| nimittaggāhakāvikkhambhitakilesā vā puggalā āhatānāhatakhīrarukkhasadisā| <hi rend="bold">purimanayenevā</hi>ti avikkhambhituppanne viya ‘‘imasmiṃ nāma ṭhāne nuppajjissantīti na vattabbā| kasmā? asamugghātitattā’’ti yojetvā vitthāretabbaṃ|</p>

<p rend="bodytext"><hi rend="bold">vuttaṃ</hi> paṭisambhidāmagge| tattha ca maggena pahīnakilesānameva tidhā navattabbataṃ apākaṭaṃ supākaṭaṃ kātuṃ <hi rend="bold">ajātaphalarukkho</hi> upamābhāvena <hi rend="bold">āgato</hi><pb ed="M" n="2.0119"/>| atītādīnaṃ appahīnatā dassanatthampi <hi rend="bold">‘‘jātaphalarukkhena dīpetabba’’</hi>nti vuttaṃ| tattha yathā acchinne rukkhe nibbattārahāni phalāni chinne anuppajjamānāni na kadāci sasabhāvāni ahesuṃ honti bhavissanti cāti tāni atītādibhāvena na vattabbāni, evaṃ maggena pahīnakilesā ca daṭṭhabbā| yathā chede asati phalāni uppajjissanti, sati ca nuppajjissantīti chedassa sātthakatā, evaṃ maggabhāvanāya ca sātthakatā yojetabbā|</p>

<p rend="bodytext"><hi rend="bold">tepi pajahatiyeva</hi> kilesappahāneneva tesampi anuppattidhammatāpādanato| <hi rend="bold">abhisaṅkhāraviññāṇassā</hi>ti paṭisandhiviññāṇassa| <hi rend="bold">upādinnanupādinnato</hi>ti upādinnakhandhato ceva kilesato ca| upapattivasena vuṭṭhānaṃ dassetumāha – <hi rend="bold">‘‘bhavavasena panā’’</hi>tiādi| ye sotāpannassa satta bhavā appahīnā, tato pañca ṭhapetvā itare dve <hi rend="bold">‘‘sugatibhavekadesā’’</hi>ti adhippetā| <hi rend="bold">sugatikāmabhavato</hi>ti sugatibhavekadesabhūtakāmabhavato| <hi rend="bold">arahattamaggo rūpārūpabhavato vuṭṭhāti</hi> uddhambhāgiyasaṃyojanasamugghātabhāvato| yadi arahattamaggo eva ariyamaggo siyā, so eva sabbakilese pajaheyya, sabbabhavehipi vuṭṭhaheyya| yasmā pana odhisova kilesā pahīyanti, tasmā heṭṭhimaheṭṭhimamaggehi pahīnāvasese kilese so pajahati, iti imaṃ sāmatthiyaṃ sandhāya <pb ed="V" n="2.0119"/> <hi rend="bold">‘‘sabbabhavehi vuṭṭhātiyevātipi vadantī’’</hi>ti vuttaṃ| tathā hi so eva ‘‘vajirūpamo’’ti vutto|</p>

<p rend="bodytext">hotu tāva vuttanayena anuppannānaṃ akusalānaṃ anuppādāya, uppannānaṃ uppannasadisānaṃ pahānāya anuppattidhammatāpādanāya maggabhāvanā, <hi rend="bold">atha maggakkhaṇe kathaṃ anuppannānaṃ</hi> kusalānaṃ <hi rend="bold">uppādāya uppannānañca ṭhitiyā bhāvanā hoti</hi> ekacittakkhaṇikattā tassāti codeti, itaro ‘‘maggappavattiyāyevā’’ti parihāramāha| maggo hi kāmañcekacittakkhaṇiko, tathārūpo panassa pavattiviseso, yaṃ anuppannā kusalā dhammā sātisayaṃ uppajjanti, uppannā ca savisesaṃ pāripūriṃ pāpuṇanti| tenāha <hi rend="bold">‘‘maggo hī’’</hi>tiādi| kiñcāpi ariyamaggo vattamānakkhaṇe anuppanno nāma na hoti, anuppannapubbataṃ upādāya upacāravasena tathā vuccatīti dassetuṃ <hi rend="bold">‘‘anāgatapubbaṃ hī’’</hi>tiādi vuttaṃ| <hi rend="bold">ayamevā</hi>ti ayaṃ maggassa yathāpaccayapavatti <pb ed="M" n="2.0120"/> eva <hi rend="bold">ṭhiti nāmā</hi>ti, maggasamaṅgī puggalo maggampi bhāvento eva tassa <hi rend="bold">ṭhitiyā bhāvetīti vattuṃ vaṭṭati</hi>|</p>

<p rend="bodytext"><hi rend="bold">upasamamānaṃ gacchatī</hi>ti vikkhambhanavasena samucchedavasena kilese upasamentaṃ vattati| pubbabhāgindriyāni eva vā adhippetāni| tenevāha <hi rend="bold">‘‘kilesūpasamatthaṃ vā gacchatī’’</hi>ti|</p>

<p rend="bodytext" n="248"><hi rend="paranum">248</hi><hi rend="dot">.</hi> <hi rend="bold">adhimuccanaṭṭhenā</hi>ti (dī. ni. ṭī. 2.129; a. ni. ṭī. 3.8.66) adhikaṃ savisesaṃ muccanaṭṭhena, tenāha <hi rend="bold">‘‘suṭṭhu muccanaṭṭho’’</hi>ti| etena satipi sabbassapi rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena taṃ jhānaṃ sātisayaṃ paṭipakkhato vimuccitvā pavattati, so bhāvanāviseso dīpito| bhavati hi samānajātiyuttopi bhāvanāvisesena pavattiākāraviseso| yathā taṃ saddhāvimuttato diṭṭhippattassa, tathā paccanīkadhammehi suṭṭhu vimuttatāya eva aniggahitabhāvena nirāsaṅkatāya abhirativasena suṭṭhu adhimuccanaṭṭhenapi vimokkho| tenāha <hi rend="bold">‘‘ārammaṇe cā’’</hi>tiādi| <hi rend="bold">ayaṃ panattho</hi>ti ayaṃ adhimuccanattho <hi rend="bold">pacchimavimokkhe</hi> nirodhe <hi rend="bold">natthi</hi>| kevalo vimuttattho eva tattha labbhati, taṃ sayameva parato vakkhati|</p>

<p rend="bodytext"><hi rend="bold">rūpī</hi>ti yenāyaṃ sasantatipariyāpannena rūpena samannāgato, taṃ yassa jhānassa hetubhāvena visiṭṭhaṃ rūpaṃ hoti| yena visiṭṭhena rūpena ‘‘rūpī’’ti vucceyya rūpī-saddassa atisayatthadīpanato, tadeva sasantatipariyāpannarūpanimittaṃ jhānamiva paramatthato rūpībhāvasādhakanti <pb ed="V" n="2.0120"/> daṭṭhabbaṃ| tenāha <hi rend="bold">‘‘ajjhatta’’</hi>ntiādi| <hi rend="bold">rūpajjhānaṃ rūpaṃ</hi> uttarapadalopena| <hi rend="bold">rūpānī</hi>ti panettha purimapadalopo daṭṭhabbo| tena vuttaṃ <hi rend="bold">‘‘nīlakasiṇādīni rūpānī’’</hi>ti|</p>

<p rend="bodytext"><hi rend="bold">antoappanāyaṃ subhanti ābhogo natthī</hi>ti iminā pubbābhogavasena adhimutti siyāti dasseti| evañhettha tathāvattabbatāpatticodanā anavakāsā hoti| yasmā suvisuddhesu nīlādīsu vaṇṇakasiṇesu tattha katādhikārānaṃ abhirativasena suṭṭhu adhimutti siyā, tasmā aṭṭhakathāyaṃ tathā tatiyo vimokkho saṃvaṇṇito| yasmā pana mettādivasena pavattamānā bhāvanā satte appaṭikūlato dahati, <pb ed="M" n="2.0121"/> te subhato adhimuccitvāva pavattati, tasmā paṭisambhidāmagge (paṭi. ma. 1.212) brahmavihārabhāvanā ‘‘subhavimokkho’’ti vuttā, tayidaṃ ubhayampi tena tena pariyāyena vuttattā na virujjhatīti daṭṭhabbaṃ|</p>

<p rend="bodytext"><hi rend="bold">sabbaso</hi>ti anavasesato| na hi catunnaṃ arūpakkhandhānaṃ ekadesopi tattha avasiṭṭhoti| <hi rend="bold">vissaṭṭhattā</hi>ti yathāparicchinne kāle nirodhitattā| <hi rend="bold">uttamo vimokkho nāma</hi> ariyeheva samāpajjitabbato, ariyaphalapariyosānattā diṭṭheva dhamme nibbānappattibhāvato ca|</p>

<p rend="bodytext" n="249"><hi rend="paranum">249</hi><hi rend="dot">.</hi> abhibhavatīti abhibhu (dī. ni. ṭī. 2.173; a. ni. ṭī. 3.6.61-65) parikammaṃ, ñāṇaṃ vā| abhibhu āyatanaṃ etassāti <hi rend="bold">abhibhāyatanaṃ,</hi> jhānaṃ| abhibhavitabbaṃ vā ārammaṇasaṅkhātaṃ āyatanaṃ etassāti<hi rend="bold"> abhibhāyatanaṃ,</hi> jhānaṃ| ārammaṇābhibhavanato abhibhu ca taṃ āyatanañca yogino sukhavisesānaṃ adhiṭṭhānabhāvato manāyatanadhammāyatanabhāvato cātipi sasampayuttaṃ jhānaṃ <hi rend="bold">abhibhāyatanaṃ</hi>| tenāha <hi rend="bold">‘‘abhibhavanakāraṇānī’’</hi>tiādi| <hi rend="bold">tānī</hi>ti abhibhāyatanasaññitāni jhānāni| samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṃ abhibhavanākāraṃ gahetvā pavattoti daṭṭhabbo| <hi rend="bold">parikammavasena ajjhattaṃ rūpasaññī,</hi> na appanāvasena| na hi paṭibhāganimittārammaṇā appanā ajjhattavisayā sambhavati| <hi rend="bold">taṃ pana</hi> ajjhatta parikammavasena laddhaṃ kasiṇanimittaṃ <hi rend="bold">asuvisuddhameva hoti,</hi> na bahiddhā parikammavasena laddhaṃ viya visuddhaṃ|</p>

<p rend="bodytext"><hi rend="bold">parittānī</hi>ti yathāladdhāni suppasarāvamattāni| tenāha <hi rend="bold">‘‘avaḍḍhitānī’’</hi>ti| <hi rend="bold">parittavasenevā</hi>ti vaṇṇavasena ābhoge vijjamānepi parittavaseneva <hi rend="bold">idamabhibhāyatanaṃ vuttaṃ</hi>| parittatā hettha abhibhavanassa kāraṇaṃ| vaṇṇābhoge satipi asatipi abhibhāyatanabhāvanā nāma tikkhapaññasseva sambhavati, na itarassāti <hi rend="bold">‘‘ñāṇuttariko puggalo’’</hi>ti| <hi rend="bold">abhibhavitvā samāpajjatī</hi>ti <pb ed="V" n="2.0121"/> ettha abhibhavanaṃ samāpajjanañca upacārajjhānādhigamasamanantarameva appanājhānuppādananti āha <hi rend="bold">‘‘saha nimittuppādenevettha appanaṃ pāpetī’’</hi>ti| <hi rend="bold">saha nimittuppādenā</hi>ti ca appanāparivāsābhāvassa lakkhaṇavacanametaṃ| yo ‘‘khippābhiñño’’ti vuccati<pb ed="M" n="2.0122"/>, tatopi ñāṇuttarasseva abhibhāyatanabhāvanā| <hi rend="bold">etthā</hi>ti etasmiṃ nimitte| <hi rend="bold">appanaṃ pāpetī</hi>ti bhāvanā appanaṃ neti|</p>

<p rend="bodytext">ettha ca keci ‘‘uppanne upacārajjhāne taṃ ārabbha ye heṭṭhimantena dve tayo javanavārā pavattanti, te upacārajjhāna pakkhikā eva, tadanantarañca bhavaṅgaparivāsena upacārāsevanāya ca vinā appanā hoti, saha nimittuppādeneva appanaṃ pāpetī’’ti vadanti, taṃ tesaṃ matimattaṃ| na hi pārivāsikaparikammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā, tasmā upacārajjhānādhigamato paraṃ katipayabhavaṅgacittāvasāne appanaṃ pāpuṇanto ‘‘saha nimittuppādenevettha appanaṃ pāpetī’’ti vutto| ‘‘saha nimittuppādenā’’ti ca adhippāyikamidaṃ vacanaṃ, na nītatthaṃ, adhippāyo vuttanayeneva veditabbo|</p>

<p rend="bodytext"><hi rend="bold">na antosamāpattiyaṃ</hi> tadā tathārūpassa ābhogassa asambhavato, samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṃ abhibhavanākāraṃ gahetvā pavattoti daṭṭhabbaṃ| <hi rend="bold">abhidhammaṭṭhakathāyaṃ</hi> (dha. sa. aṭṭha. 204) pana ‘‘iminā panassa pubbabhāgo kathito’’ti vuttaṃ| antosamāpattiyaṃ tathā ābhogābhāve kasmā ‘‘jhānasaññāyapī’’ti vuttanti āha <hi rend="bold">‘‘abhibhava…pe.… atthī’’</hi>ti|</p>

<p rend="bodytext"><hi rend="bold">vaḍḍhitappamāṇānī</hi>ti vipulappamāṇānīti attho, na ekaṅguladvaṅgulādivasena vaḍḍhitappamāṇānīti tathā vaḍḍhanassevettha asambhavato| tenāha <hi rend="bold">‘‘mahantānī’’</hi>ti|</p>

<p rend="bodytext">rūpe saññā rūpasaññā, sā assa atthīti rūpasaññī, na rūpasaññī <hi rend="bold">arūpasaññī</hi>| saññāsīsena jhānaṃ vadati| rūpasaññāya anuppādanamevettha <hi rend="bold">alābhitā| bahiddhāva uppanna</hi>nti bahiddhāvatthusmiṃyeva uppannaṃ| <hi rend="bold">abhidhamme</hi> pana ‘‘ajjhattaṃ arūpasaññī bahiddhā rūpāni passati parittāni suvaṇṇadubbaṇṇāni, appamāṇāni suvaṇṇadubbaṇṇānī’’ti evaṃ catunnaṃ abhibhāyatanānaṃ āgatattā <hi rend="bold">abhidhammaṭṭhakathāyaṃ</hi> (dha. sa. aṭṭha. 204) ‘‘kasmā pana yathā suttante – ‘ajjhattaṃ rūpasaññī eko bahiddhā rūpāni passati parittānī’tiādi vuttaṃ, evaṃ avatvā <pb ed="V" n="2.0122"/> idha catūsupi abhibhāyatanesu ajjhattaṃ <pb ed="M" n="2.0123"/> arūpasaññitāva vuttā’’ti codanaṃ katvā ‘‘ajjhattarūpānaṃ anabhibhavanīyato’’ti kāraṇaṃ vatvā ‘‘tattha vā hi idha vā bahiddhārūpāneva abhibhavitabbāni, tasmā tāni niyamato vattabbānīti tatrāpi idhāpi vuttāni| ‘ajjhattaṃ arūpasaññī’ti idaṃ pana satthu desanāvilāsamattamevā’’ti vuttaṃ|</p>

<p rend="bodytext">ettha ca vaṇṇābhogarahitāni sahitāni ca sabbāni ‘‘parittāni suvaṇṇadubbaṇṇānī’’ti vuttāni, tathā ‘‘appamāṇānī’’ti daṭṭhabbāni| atthi hi eso pariyāyo ‘‘parittāni abhibhuyya tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyā’’ti| pariyāyakathā hi suttantadesanāti| abhidhamme pana nippariyāyadesanattā vaṇṇābhogarahitāni visuṃ vuttāni, tathā sahitāni| atthi hi ubhayattha abhibhavanapariyāyoti ‘‘ajjhattaṃ rūpasaññī’’tiādinā paṭhamadutiyabhibhāyatanesu paṭhamavimokkho, tatiyacatutthābhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanappavattito saṅgahito, abhidhamme pana nippariyāyadesanattā vimokkhābhibhāyatanāni asaṅkarato dassetuṃ vimokkhe vajjetvā abhibhāyatanāni kathitāni, sabbāni ca vimokkhakiccāni jhānāni vimokkhadesanāyaṃ vuttāni| tadetaṃ ‘‘ajjhattaṃ rūpasaññī’’ti āgatassa abhibhāyatanadvayassa abhidhamme abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṃ katanti viññāyati|</p>

<p rend="bodytext">‘‘ajjhattarūpānaṃ anabhibhavanīyato’’ti idaṃ abhidhamme katthacipi ‘‘ajjhattaṃ rūpāni passatī’’ti avatvā sabbattha yaṃ vuttaṃ ‘‘bahiddhārūpāni passatī’’ti, tassa kāraṇavacanaṃ| tena yaṃ aññahetukaṃ, taṃ tena hetunā vuttaṃ, yaṃ pana desanāvilāsahetukaṃ ajjhattaṃ arūpasaññitāya eva abhidhamme vacanaṃ, na tassa aññaṃ kāraṇaṃ maggitabbanti dasseti| ajjhattarūpānaṃ anabhibhavanīyatā ca tesaṃ bahiddhārūpānaṃ viya avibhūtattā, desanāvilāso ca yathāvuttavavatthānavasena veditabbo, veneyyajjhāsayavasena vijjamānapariyāyakathanabhāvato| ‘‘suvaṇṇadubbaṇṇānī’’ti eteneva siddhattā nīlādiabhibhāyatanāni na vattabbānīti ce? na, nīlādīsu <pb ed="M" n="2.0124"/> katādhikārānaṃ nīlādibhāvasseva abhibhavanakāraṇattā| na hi tesaṃ parisuddhāparisuddhavaṇṇānaṃ parittatā tadappamāṇatā vā abhibhavanakāraṇaṃ, atha kho nīlādibhāvo evāti| etesu ca parittādikasiṇarūpesu yaṃ caritassa imāni abhibhāyatanāni ijjhanti, taṃ dassetuṃ <hi rend="bold">‘‘imesu panā’’</hi>tiādi vuttaṃ|</p>

<p rend="bodytext"><hi rend="bold">sabbasaṅgāhikavasenā</hi>ti <pb ed="V" n="2.0123"/> sakalanīlavaṇṇanīlanidassananīlanibhāsānaṃ sādhāraṇavasena| <hi rend="bold">vaṇṇavasenā</hi>ti sabhāvavaṇṇavasena| <hi rend="bold">nidassanavasenā</hi>ti passitabbatāvasena| <hi rend="bold">obhāsavasenā</hi>ti sappabhāsatāya avabhāsanavasena| <hi rend="bold">umāpuppha</hi>nti atasipupphaṃ| <hi rend="bold">nīlameva hoti</hi> vaṇṇasaṅkarābhāvato| <hi rend="bold">bārāṇasiyaṃ bhava</hi>nti bārāṇasiyaṃ samuṭṭhitaṃ|</p>

<p rend="bodytext"><hi rend="bold">te dhamme</hi>ti te satipaṭṭhānādidhamme ceva aṭṭhavimokkhadhamme ca| <hi rend="bold">ciṇṇavasībhāvāyeva</hi> tattha abhivisiṭṭhāya paññāya pariyosānuttaraṃ sataṃ gatā <hi rend="bold">abhiññāvosānapāramippattā</hi>|</p>

<p rend="bodytext" n="250"><hi rend="paranum">250</hi><hi rend="dot">.</hi> <hi rend="bold">sakalaṭṭhenā</hi>ti (dī. ni. ṭī. 3.346; a. ni. ṭī. 3.10.25) sakalabhāvena, asubhanimittādīsu viya ekadese aṭṭhatvā anavasesato gahetabbaṭṭhenāti attho| yathā khettaṃ sassānaṃ uppattiṭṭhānaṃ vaḍḍhiṭṭhānañca, evameva taṃtaṃsampayuttadhammānanti āha <hi rend="bold">‘‘khettaṭṭhenā’’</hi>ti| <hi rend="bold">paricchinditvā</hi>ti idaṃ uddhaṃ adho tiriyanti yojetabbaṃ| paricchinditvā eva hi sabbattha kasiṇaṃ vaḍḍhetabbaṃ| <hi rend="bold">tena tena kāraṇenā</hi>ti upariādīsu tena tena kasiṇena| yathā kinti āha – <hi rend="bold">‘‘ālokamiva rūpadassanakāmo’’</hi>ti, yathā dibbacakkhunā uddhaṃ ce rūpaṃ daṭṭhukāmo, uddhaṃ ālokaṃ pasāreti, adho ce, adho, samantato ce rūpaṃ daṭṭhukāmo, samantato ālokaṃ pasāreti, evaṃ sabbakasiṇanti attho| <hi rend="bold">ekassā</hi>ti pathavīkasiṇādīsu ekekassa| <hi rend="bold">aññabhāvānupagamanattha</hi>nti aññakasiṇabhāvānupagamanadīpanatthaṃ, aññassa vā kasiṇabhāvānupagamanadīpanatthaṃ| na hi aññena pasāritakasiṇaṃ tato aññena pasāritakasiṇabhāvaṃ upagacchati, evampi nesaṃ aññakasiṇasambhedābhāvo veditabbo| <hi rend="bold">na aññaṃ</hi> pathavīādi| na hi udakena ṭhitaṭṭhāne sasambhārapathavī atthi| <hi rend="bold">aññakasiṇasambhedo</hi>ti āpokasiṇādinā saṅkaro<pb ed="M" n="2.0125"/>| <hi rend="bold">sabbatthā</hi>ti sabbesu sesakasiṇesu| ekadese aṭṭhatvā anavasesapharaṇaṃ pamāṇassa aggahaṇato <hi rend="bold">appamāṇaṃ</hi>| teneva hi nesaṃ kasiṇasamaññā| tathā hi <hi rend="bold">‘‘tañhī’’</hi>tiādimāha| tattha <hi rend="bold">cetasā pharanto</hi>ti bhāvanācittena ārammaṇaṃ karonto| bhāvanācittañhi kasiṇaṃ parittaṃ vā vipulaṃ vā sakalameva manasi karoti|</p>

<p rend="bodytext"><hi rend="bold">kasiṇugghāṭimākāse pavattaṃ viññāṇaṃ</hi> pharaṇappamāṇavasena ‘‘viññāṇakasiṇa’’nti vuttaṃ| tathā hi taṃ ‘‘viññāṇa’’nti vuccati| <hi rend="bold">kasiṇavasenā</hi>ti ugghāṭitakasiṇavasena kasiṇugghāṭimākāse uddhaṃadhotiriyatā veditabbā| yattakañhi ṭhānaṃ kasiṇaṃ pasāritaṃ, tattakaṃ ākāsabhāvanāvasena ākāsaṃ hotīti| evaṃ yattakaṃ ṭhānaṃ ākāsaṃ hutvā upaṭṭhitaṃ, tattakaṃ ākāsameva hutvā viññāṇassa pavattanato āgamanavasena viññāṇakasiṇepi uddhaṃadhotiriyatā <pb ed="V" n="2.0124"/> vuttāti <hi rend="bold">‘‘kasiṇugghāṭimākāsavasena tattha pavattaviññāṇe uddhaṃadhotiriyatā veditabbā’’</hi>ti āha|</p>

<p rend="bodytext" n="252"><hi rend="paranum">252</hi><hi rend="dot">.</hi> <hi rend="bold">vuttoyeva</hi> vammikasutte| <hi rend="bold">nissitañca</hi> chavatthunissitattā vipassanāñāṇassa| <hi rend="bold">paṭibaddhañca</hi> tena vinā appavattanato kāyasaññitānaṃ rūpadhammānaṃ ārammaṇakaraṇato ca| suṭṭhu bhāti obhāsatīti vā <hi rend="bold">subho</hi>| kuruvindajātiādijātivisesopi maṇi ākarapārisuddhimūlako evāti āha <hi rend="bold">‘‘suparisuddhākarasamuṭṭhito’’</hi>ti| dosanīharaṇavasena parikammanipphattīti āha <hi rend="bold">‘‘suṭṭhu kataparikammo apanītapāsāṇasakkharo’’</hi>ti| <hi rend="bold">dhovanavedhanādīhī</hi>ti catūsu pāsāṇesu dhovanena ceva kāḷakādiapaharaṇatthāya suttena āvunanatthāya ca vijjhanena| tāpasaṇhakaraṇādīnaṃ saṅgaho ādi-saddena| <hi rend="bold">vaṇṇasampatti</hi>nti suttassa vaṇṇasampattiṃ|</p>

<p rend="bodytext"><hi rend="bold">maṇi viya karajakāyo</hi> paccavekkhitabbato| <hi rend="bold">āvutasuttaṃ viya vipassanāñāṇaṃ</hi> anupavisitvā ṭhitattā| <hi rend="bold">cakkhumā puriso viya vipassanālābhī bhikkhu</hi> sammadeva tassa dassanato| <hi rend="bold">tadārammaṇāna</hi>nti rūpadhammārammaṇānaṃ| <hi rend="bold">phassapañcamakacittacetasika</hi>ggahaṇena gahitadhammāpi vipassanācittuppādapariyāpannā evāti veditabbaṃ| evañhi tesaṃ vipassanāñāṇagatikattā ‘‘āvutasuttaṃ viya vipassanāñāṇa’’nti vacanaṃ avirodhitaṃ hoti|</p>

<p rend="bodytext"><hi rend="bold">ñāṇassā</hi>ti <pb ed="M" n="2.0126"/> paccavekkhaṇañāṇassa| yadi evaṃ ñāṇassa vasena vattabbaṃ, na puggalassāti āha <hi rend="bold">‘‘tassa panā’’</hi>tiādi| <hi rend="bold">maggassa anantaraṃ,</hi> tasmā lokiyābhiññānaṃ parato chaṭṭhābhiññāya purato vattabbaṃ vipassanāñāṇaṃ| <hi rend="bold">evaṃ santepī</hi>ti yadipāyaṃ ñāṇānupubbaṭṭhiti, evaṃ santepi <hi rend="bold">etassa antarā vāro natthī</hi>ti pañcasu lokiyābhiññāsu kathitāsu <hi rend="bold">ākaṅkheyyasuttā</hi>dīsu (ma. ni. 1.64 ādayo) viya chaṭṭhābhiññā kathetabbāti etassa anabhiññālakkhaṇassa vipassanāñāṇassa tāsaṃ antarā vāro na hoti, tasmā tattha avasarābhāvato idheva rūpāvacaracatutthajjhānānantarameva dassitaṃ vipassanāñāṇaṃ| <hi rend="bold">yasmā cā</hi>ti <hi rend="bold">ca</hi>-saddo samuccayattho| tena na kevalaṃ tadeva, atha kho idampi kāraṇaṃ vipassanāñāṇassa idheva dassaneti imamatthaṃ dīpeti| <hi rend="bold">dibbena cakkhunā bheravarūpaṃ passato</hi>ti ettha iddhividhañāṇena bheravaṃ rūpaṃ nimminitvā cakkhunā passatoti vattabbaṃ, evampi abhiññālābhino apariññāṇavatthukassa bhayasantāso uppajjati uccavālikavāsīmahānāgattherassa viya| <hi rend="bold">idhāpī</hi>ti imasmiṃ vipassanāñāṇepi, na satipaṭṭhānādīsu evāti adhippāyo|</p>

<p rend="bodytext" n="253"><hi rend="paranum">253</hi><hi rend="dot">.</hi> manomayiddhiyaṃ <pb ed="V" n="2.0125"/> ciṇṇavasitāya abhiññā vosānapāramippattatā veditabbāti yojanā| <hi rend="bold">manena nibbatta</hi>nti abhiññāmanena nibbattitaṃ| <hi rend="bold">taṃ sadisabhāvadassanatthamevā</hi>ti saṇṭhānatopi vaṇṇatopi avayavavisesatopi sadisabhāvadassanatthameva| <hi rend="bold">sajātiyaṃ ṭhito,</hi> na nāgiddhiyā aññajātirūpo| <hi rend="bold">suparikammakatamattikādayo viya iddhividhañāṇaṃ</hi> vikubbanakiriyāya nissayabhāvato|</p>

<p rend="bodytext" n="255"><hi rend="paranum">255</hi><hi rend="dot">.</hi> <hi rend="bold">appakasirenevā</hi>ti akiccheneva|</p>

<p rend="bodytext" n="256"><hi rend="paranum">256</hi><hi rend="dot">.</hi> mando uttānaseyyakadārakopi <hi rend="bold">‘‘daharo’’</hi>ti vuccatīti tato visesanatthaṃ <hi rend="bold">‘‘yuvā’’</hi>ti vuttaṃ| yuvāpi koci anicchanato amaṇḍanasīlo hotīti tato visesanatthaṃ <hi rend="bold">‘‘maṇḍanakajātiko’’</hi>ti vuttaṃ| tena vuttaṃ <hi rend="bold">‘‘yuvāpī’’</hi>tiādi| kāḷatilappamāṇā bindavo <hi rend="bold">kāḷatilakāni</hi>| nātikammāsatilappamāṇā bindavo <hi rend="bold">tilakāni| vaṅkaṃ</hi> nāma piyaṅgaṃ| yobbanapīḷakādayo <hi rend="bold">mukhadūsipīḷakā</hi>| mukhagato doso <hi rend="bold">mukhadoso,</hi> lakkhaṇavacanañcetaṃ mukhe adosassapi pākaṭabhāvassa adhippetattā<pb ed="M" n="2.0127"/>| yathā vā mukhe doso, evaṃ mukhe adosopi mukhadoso saralopena, mukhadoso ca mukhadoso ca mukhadosoti ekasesanayenapettha attho daṭṭhabbo| evañhi <hi rend="bold">paresaṃ soḷasavidhaṃ cittaṃ pākaṭaṃ hotī</hi>ti vacanaṃ samatthitaṃ hoti|</p>

<p rend="bodytext" n="259"><hi rend="paranum">259</hi><hi rend="dot">.</hi> <hi rend="bold">paṭipadāvasenā</hi>ti yathārahaṃ samathavipassanāmaggapaṭipadāvasena| <hi rend="bold">aṭṭhasu koṭṭhāsesū</hi>ti satipaṭṭhānādīsu bodhipakkhiyadhammakoṭṭhāsesu, vimokkhakoṭṭhāsesu vāti imesu aṭṭhasu koṭṭhāsesu| <hi rend="bold">sesesū</hi>ti vuttāvasesesu abhibhāyatanakoṭṭhāsādīsu| sesaṃ suviññeyyameva|</p>

<p rend="centre">mahāsakuludāyisuttavaṇṇanāya līnatthappakāsanā samattā|</p>

</xml>