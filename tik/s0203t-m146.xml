<xml src="s0203t-m146.xml">

<p rend="subhead"><pgroup id="m146"/><readunit id="m146">4. nandakovādasuttavaṇṇanā</readunit></p>

<p rend="bodytext" n="398"><hi rend="paranum">398</hi><hi rend="dot">.</hi> <hi rend="bold">saṅghassa</hi> <pb ed="V" n="2.0205"/> <hi rend="bold">bhāraṃ akāsi</hi> upāyena nandakattherassa ovādena vinetabbānaṃ bhikkhunīnaṃ vinayatthaṃ| tenāha <hi rend="bold">‘‘imaṃ panā’’</hi>tiādi| pariyāyati <pb ed="M" n="2.0425"/> pavattatīti <hi rend="bold">pariyāyo,</hi> paṭipāṭīti āha – <hi rend="bold">‘‘pariyāyenāti vārenā’’</hi>ti| <hi rend="bold">assā</hi>ti nandakattherassa| <hi rend="bold">vadāpesi</hi> aññehi attano anokāsabhāvaṃ| <hi rend="bold">pariyāyena ovadantī</hi>ti ovadituṃ samatthā bhikkhuniyo vārena ovadanti| idaṃ pariyāyena ovadanaṃ| <hi rend="bold">cittaṃ ekaggaṃ hoti pasīdati</hi> pubbacariyasiddhena gāravabahumānena gehassitapemavasena|</p>

<p rend="bodytext"><hi rend="bold">gotamī</hi>ti mahāpajāpatigotamī| <hi rend="bold">seṭṭhissā</hi>ti bārāṇasiseṭṭhino|</p>

<p rend="bodytext"><hi rend="bold">te</hi>ti paccekabuddhe| <hi rend="bold">kiṃ nu khoti pucchi</hi> ciratarakālaṃ puññakiriyāya paribhāvitasantānatāya, paccekabuddhesu ca gāravabahumānatāya| <hi rend="bold">duggatehipi sakkā kātu</hi>nti duggatehipi yathāvibhavaṃ katā kuṭi tumhākaṃ vasituṃ sakkāti pucchi|</p>

<p rend="bodytext"><hi rend="bold">hatthakammaṃ dethā</hi>ti hatthakammaṃ katvā dethāti attho| <hi rend="bold">ānisaṃsaṃ ācikkhitvā</hi>ti ‘‘tādisānaṃ mahesīnaṃ kataṃ veyyāvaccaṃ amhākampi dīgharattaṃ hitāya hoti| āvāsadānañca nāma mahapphalaṃ mahānisaṃsaṃ nibbattaṭṭhāne mahāsampattiāvahaṃ bhavissatī’’tiādinā ānisaṃsaṃ ācikkhitvā| <hi rend="bold">gāḷhena ovādena tajjetvā</hi>ti, ‘‘imesu nāma karontesu tvaṃ kasmā na karosi, mama jeṭṭhakadāsassa bhariyabhāvaṃ na jānāsi| sabbehipi kariyamānassa hatthakammassa akaraṇe tuyhaṃ idañcidañca dukkhaṃ āgamissatī’’ti bhayena tajjetvā| <hi rend="bold">sataṃ sataṃ hutvā</hi>ti sataṃ sataṃ dāsaputtā ekajjhaṃ hutvā ekañca ekañca kuṭiṃ katvā adāsi| <hi rend="bold">caṅkamanādiparivāra</hi>nti caṅkamanarattiṭṭhānadivāṭṭhānabhojanādiparivāraṭṭhānasahitaṃ| <hi rend="bold">jaggitvā</hi> upaṭṭhāpetvā| <hi rend="bold">vissajjāpesī</hi>ti pariccajāpesi| <hi rend="bold">parivattāpetvā</hi>ti cetāpetvā| <hi rend="bold">ticīvarānī</hi>ti sahassagghanikāni ticīvarāni katvā adāsi| <hi rend="bold">kālena kāla</hi>nti kāle kāle, kismiñci kāleti attho| <hi rend="bold">rajje ṭhitassā</hi>ti sabbabhūtūpakārarajje ṭhitassa|</p>

<p rend="bodytext"><hi rend="bold">nandakattheropī</hi>ti tadā jeṭṭhakadāso etarahi nandakatthero pabbajitvā arahattaṃ patto| <hi rend="bold">jeṭṭhakadāsidhītā <pb ed="V" n="2.0206"/> …pe.… aggamahesiṭṭhāne ṭhitā</hi>ti mahāpajāpatigotamiṃ sandhāya vadati| <hi rend="bold">ayamāyasmā nandako</hi>ti ayameva samudāgamato āyasmā nandakatthero| <hi rend="bold">etāva tā bhikkhuniyo</hi>ti etāvatā samudāgamato pañcasatā bhikkhuniyo|</p>

<p rend="bodytext" n="399"><hi rend="paranum">399</hi><hi rend="dot">.</hi> <hi rend="bold">hetunā</hi>ti <pb ed="M" n="2.0426"/> ñāyena aviparītapaṭipattiyā| pubbabhāgā hi purimā purimā paṭipadā pacchimāya kāraṇaṃ| <hi rend="bold">yāthāvasarasato diṭṭha</hi>nti yathābhūtasabhāvato paccakkhaṃ viya|</p>

<p rend="bodytext" n="401"><hi rend="paranum">401</hi><hi rend="dot">.</hi> <hi rend="bold">taṃ sabhāvaṃ taṃsabhāva</hi>nti tassā vedanāya paccayabhāvena anurūpaṃ|</p>

<p rend="bodytext" n="403"><hi rend="paranum">403</hi><hi rend="dot">.</hi> <hi rend="bold">paṭhamataraṃyeva aniccā</hi>ti tassāpi chāyāya aniccabhāvo paṭhamataraṃyeva siddho| na hi kadāci aniccaṃ nissāya pavattaṃ kiñci niccaṃ nāma atthīti|</p>

<p rend="bodytext" n="404"><hi rend="paranum">404</hi><hi rend="dot">.</hi> <hi rend="bold">anupahanitvā</hi>ti avināsetvā| kathaṃ pana maṃsakāyaṃ cammakāyañca avināsetvā itaresaṃ kantanaṃ hotīti byatirekamukhena dassetuṃ, <hi rend="bold">‘‘tatthā’’</hi>tiādi vuttaṃ| <hi rend="bold">cammaṃ alliyāpento</hi>ti camme laggāpento cammapaṭibaddhaṃ karonto| <hi rend="bold">cammaṃ baddhaṃ katvā</hi>ti vivarakāle na phālento cammabaddhe katvā| <hi rend="bold">evaṃ akatvā</hi>ti evaṃ maṃsacammakāyānaṃ vināsanaṃ akatvā, vilimaṃsādivikantanena aññamaññaṃ vivecetvā| tattha <hi rend="bold">vilimaṃsa</hi>nti cammanissitamaṃsaṃ, paṭicchannakilomakanti ca vadanti| <hi rend="bold">nhārū</hi>ti sukhumanhāru| <hi rend="bold">bandhana</hi>nti cammamaṃsānaṃ sambandhaṃ| tenāha – <hi rend="bold">‘‘sabbacamme laggavilipanamaṃsamevā’’</hi>ti| <hi rend="bold">antarakilesamevā</hi>ti antare citte jātattā sattasantānantogadhatāya abbhantarabhūtakilesameva|</p>

<p rend="bodytext" n="405"><hi rend="paranum">405</hi><hi rend="dot">.</hi> <hi rend="bold">tajjaṃ vāyāma</hi>nti nidassanamattaṃ daṭṭhabbaṃ| tathā hi purisena kuṭhārinā chejjaṃ chindite chejjaṭṭhānassa sallakkhaṇaṃ icchitabbaṃ, tassa paṭighātabhāvo icchitabbo, kāyapariḷāhābhāvo icchitabbo, tassa avaṭṭhānaṃ icchitabbaṃ, kiccantare ajjhupekkhaṇaṃ icchitabbaṃ, evaṃ paññāya kilese chindantassa yogino vīriyabalena saddhiṃ sati-pīti-passaddhi-samādhi-upekkhāsambojjhaṅgaṃ icchitabbanti āha – <hi rend="bold">‘‘evaṃ na vinā chahi…pe.… sakkotī’’</hi>ti|</p>

<p rend="bodytext" n="407"><hi rend="paranum">407</hi><hi rend="dot">.</hi> <hi rend="bold">tena kāraṇenā</hi>ti yena tāsaṃ bhikkhunīnaṃ sā dhammadesanā sappāyā, āsevanamandatāya pana ajjhāsayena paripuṇṇasaṅkappā na jātāyeva; puna tathā desanāya sati āsevanabalavatāya <pb ed="V" n="2.0207"/> paripuṇṇasaṅkappā bhavissanti; tena kāraṇena tvampi tā bhikkhuniyo teneva ovādena ovadeyyāsīti|</p>

<p rend="bodytext" n="415"><hi rend="paranum">415</hi><hi rend="dot">.</hi> <hi rend="bold">sabbapacchimikā</hi>ti <pb ed="M" n="2.0427"/> sabbāsaṃ kaniṭṭhā sotāpannā, anariyā tattha kāci natthīti attho| tenāha – <hi rend="bold">‘‘sesā pana…pe.… khīṇāsavā cā’’</hi>ti|<hi rend="bold"> yadi eva</hi>nti akhīṇāsavāpi tādisā bhikkhunī atthi| evaṃ sati sukkhavipassakabhāvenapi sati khīṇāsavabhāve ariyassa vinaye aparipuṇṇasaṅkappāvāti adhippāyena codeti, <hi rend="bold">‘‘kathaṃ paripuṇṇasaṅkappā’’</hi>ti? itaro ajjhāsayapāripūriyāti kāraṇaṃ vatvā, <hi rend="bold">‘‘yassa hī’’</hi>tiādinā tamatthaṃ vivarati| <hi rend="bold">ajjhāsayapāripūriyā</hi>ti tattha adhippāyapāripūriyā, na sabbaso guṇapāripūriyāti adhippāyo| tenāha <hi rend="bold">‘‘kadā nu kho’’</hi>tiādi| etena pādakajjhānasammasitajjhānānaṃ visadisatāya puggalassa vipassanākāle pavattajjhāsayavasena ariyamagge bojjhaṅgamaggaṅgajhānaṅgānaṃ visesatāti ayamattho dīpitoti veditabbo| sesaṃ suviññeyyameva|</p>

<p rend="centre">nandakovādasuttavaṇṇanāya līnatthappakāsanā samattā|</p>

</xml>