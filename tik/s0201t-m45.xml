<xml src="s0201t-m45.xml">

<p rend="subhead"><pgroup id="m45"/><readunit id="m45">5. cūḷadhammasamādānasuttavaṇṇanā</readunit></p>

<p rend="bodytext" n="468"><hi rend="paranum">468</hi><hi rend="dot">.</hi> <hi rend="bold">dhammoti</hi> <pb ed="M" n="2.0291"/><pb ed="V" n="2.0269"/> <hi rend="bold">gahitagahaṇānī</hi>ti dhammo vā hotu itaro vā, dhammoti paggahitaggāhappavattā cariyāva| <hi rend="bold">āyūhanakkhaṇe</hi>ti tassa dhammoti gahitassa pavattanakkhaṇe| <hi rend="bold">sukha</hi>nti akicchaṃ| tenāha <hi rend="bold">‘‘sukara’’</hi>nti| <hi rend="bold">dukkhavipāka</hi>nti aniṭṭhaphalavipaccanaṃ|</p>

<p rend="bodytext" n="469"><hi rend="paranum">469</hi><hi rend="dot">.</hi> yathā cakkhādīnaṃ pañcannaṃ indriyānaṃ yathāsakaṃ visayaggahaṇaṃ sabhāvasiddhaṃ, evaṃ manasopi| te ca visayā iṭṭhākārato gahaṇe na koci doso, purisattabhāve na ca te dosaṃ pavattentīti ayaṃ tesaṃ samaṇabrāhmaṇānaṃ laddhīti āha <hi rend="bold">‘‘vatthukāmesupi kilesakāmesupi doso natthī’’</hi>ti, assādetvā visayaparibhoge natthi ādīnavo, tappaccayā na koci antarāyoti adhippāyo| <hi rend="bold">pātabyataṃ āpajjantī</hi>ti paribhuñjanakataṃ upagacchanti| paribhogattho hi ayaṃ <hi rend="bold">pā</hi>-saddo kattusādhano ca <hi rend="bold">tabya</hi>-saddo, yathāruci paribhuñjantīti attho| kilesakāmopi assādiyamāno vatthukāmantogadhoyeva, kilesakāmavasena pana nesaṃ assādetabbatāti āha <hi rend="bold">‘‘vatthukāmesu kilesakāmena pātabyata’’</hi>nti| <hi rend="bold">kilesakāmenā</hi>ti karaṇatthe karaṇavacanaṃ| <hi rend="bold">pātabyataṃ paribhuñjitabbata</hi>nti etthāpi kattuvaseneva attho veditabbo| <hi rend="bold">moḷiṃ katvā</hi>ti veṇibandhavasena moḷiṃ katvā| <hi rend="bold">tāpasaparibbājikāhī</hi>ti tāpasapabbajjūpagatāhi| <hi rend="bold">pariññaṃ paññapentī</hi>ti idaṃ ‘‘pahānamāhaṃsū’’ti padasseva vevacananti <hi rend="bold">‘‘pahānaṃ samatikkamaṃ paññapentī’’</hi>ti vuttaṃ| tena kāmā nāmete aniccā dukkhā vipariṇāmadhammāti yāthāvato parijānanaṃ idha ‘‘pahāna’’nti adhippetaṃ, na vinābhāvamattanti dasseti| <hi rend="bold">māluvāsipāṭikā</hi>ti māluvāvidalaṃ māluvāphale poṭṭalikā| <hi rend="bold">santāsaṃ āpajjeyyā</hi>ti sāle adhivatthadevatāya pavattiṃ gahetvā vuttaṃ| tadā hi tassā evaṃ hoti| <hi rend="bold">koviḷārapattasadisehī</hi>ti mahākoviḷārapattasaṇṭhānehi| saṇṭhānavasena hetaṃ vuttaṃ, māluvāpattā pana koviḷārapattehi mahantatarāni ceva ghanatarāni ca honti| vipulabahughanagarupattatāya <hi rend="bold">mahantaṃ bhāraṃ janetvā| sāti</hi> māluvālatā| <hi rend="bold">oghana</hi>nti heṭṭhato olambanahetubhūtaṃ ghanabhāvaṃ|</p>

<p rend="bodytext"><hi rend="bold">andhavanasubhagavana</hi>ggahaṇaṃ <pb ed="M" n="2.0292"/> tesaṃ abhilakkhitabhāvato| <hi rend="bold">nāḷikerādīsu</hi> tiṇajātīsu| khādanupalakkhaṇaṃ upacikānaṃ uṭṭhahanaggahaṇanti āha <hi rend="bold">‘‘uṭṭhaheyyu’’</hi>nti| <hi rend="bold">keḷiṃ karontī viyā</hi>ti vilambananadī <pb ed="V" n="2.0270"/> viya keḷiṃ karontī| idāni ahaṃ taṃ ajjhottharinti pamodamānā viya ito cito ca vipphandamānā <hi rend="bold">vilambantī| samphassopi sukho</hi> mudutaluṇakomalabhāvato| <hi rend="bold">dassanampi sukhaṃ</hi> ghanabahalapattasaṃhatatāya| <hi rend="bold">somanassajātā</hi>ti pubbe anussavavasena bhavanavināsabhayā santāsaṃ āpajji, idāni tassā sampattidassanena palobhitā somanassajātā ahosi|</p>

<p rend="bodytext"><hi rend="bold">viṭabhiṃ kareyyā</hi>ti ātānavitānavasena jaṭentī jālaṃ kareyya| tathābhūtā ca ghanapattasañchannatāya chattasadisī hotīti āha <hi rend="bold">‘‘chattākārena tiṭṭheyyā’’</hi>ti| <hi rend="bold">sakalaṃ rukkha</hi>nti upari sabbasākhāpasākhaṃ sabbarukkhaṃ| <hi rend="bold">bhassamānā</hi>ti paliveṭhanavaseneva otaramānā| <hi rend="bold">yāva mūlā otiṇṇasākhāhī</hi>ti māluvā bhārena onamitvā rukkhassa yāva mūlā otiṇṇasākhāhi puna abhiruhamānā| <hi rend="bold">sabbasākhā</hi>ti heṭṭhā majjhe upari cāti sabbāpi sākhāyo paliveṭhentī| <hi rend="bold">saṃsibbitvā</hi> jālasantānakaniyāmena jaṭetvā| evaṃ aparāparaṃ saṃsibbanena <hi rend="bold">ajjhottharantī| sabbasākhā heṭṭhā katvā sayaṃ upari ṭhatvā</hi> mahābhārabhāvena <hi rend="bold">vāte vā vāyante deve vā vassante padāleyya| sākhaṭṭhakavimāna</hi>nti sākhāpaṭibaddhaṃ vimānaṃ| yasmā idha satthārā ‘‘seyyathāpi, bhikkhave’’tiādinā bhūtapubbameva vatthu upamābhāvena āhaṭaṃ, tasmā <hi rend="bold">‘‘idaṃ pana vimāna’’</hi>ntiādi vuttaṃ|</p>

<p rend="bodytext" n="471"><hi rend="paranum">471</hi><hi rend="dot">.</hi> <hi rend="bold">bahalarāgasabhāvo</hi>ti paccavekkhaṇāhi nīharituṃ asakkuṇeyyatāya balavā hutvā abhibhavanarāgadhātuko| <hi rend="bold">rāgaja</hi>nti rāganimittajātaṃ| <hi rend="bold">diṭṭhe diṭṭhe ārammaṇe</hi>ti diṭṭhe diṭṭhe visabhāgārammaṇe| <hi rend="bold">nimittaṃ gaṇhātī</hi>ti kilesuppattiyā kāraṇabhūtaṃ anubyañjanaso nimittaṃ gaṇhāti, sikkhāgāravena pana kilesehi nissitaṃ maggaṃ na paṭipajjati, tato eva ācariyupajjhāyehi āṇattaṃ daṇḍakammaṃ karoteva| tenāha <hi rend="bold">‘‘na tveva vītikkamaṃ karotī’’</hi>ti| <hi rend="bold">hatthaparāmāsādīnī</hi>ti – ‘‘ehi tāva tayā vuttaṃ mayā vuttañca amutra gantvā vīmaṃsissāmā’’tiādinā hatthaggahaṇādīni karonto, na karuṇāmettānidānavasena| <hi rend="bold">mohajātiko</hi>ti bahalamohasabhāvo|</p>

<p rend="bodytext" n="472"><hi rend="paranum">472</hi><hi rend="dot">.</hi> <hi rend="bold">kammaniyāmenā</hi>ti <pb ed="M" n="2.0293"/> purimajātisiddhena lobhussadatādiniyamitena kammaniyāmena| idāni taṃ lobhussadatādiṃ vibhāgena dassetuṃ <hi rend="bold">‘‘yassa hī’’</hi>tiādi āraddhaṃ| tattha <hi rend="bold">kammāyūhanakkhaṇe</hi>ti kammakaraṇavelāya| <hi rend="bold">lobho balavā</hi>ti tajjāya sāmaggiyā sāmatthiyato lobho adhiko <pb ed="V" n="2.0271"/> hoti| <hi rend="bold">alobho mando</hi>ti tappaṭipakkho alobho dubbalo hoti| kathaṃ panete lobhālobhā aññamaññaṃ ujuvipaccanīkabhūtā ekakkhaṇe pavattanti? na kho panetaṃ evaṃ daṭṭhabbaṃ ‘‘ekakkhaṇe pavattantī’’ti, nikantikkhaṇaṃ pana āyūhanakkhaṇameva katvā evaṃ vuttaṃ| esa nayo sesesu| <hi rend="bold">pariyādātu</hi>nti abhibhavituṃ na sakkoti| yo hi ‘‘evaṃsundaraṃ evaṃvipulaṃ evaṃmahagghañca na sakkā parassa dātu’’ntiādinā amuttacāgatādivasena pavattāya cetanāya sampayutto alobho sammadeva lobhaṃ pariyādātuṃ na sakkoti| dosamohānaṃ anuppattiyaṃ tādisapaccayalābheneva <hi rend="bold">adosāmohā balavanto| tasmā</hi>ti lobhādosāmohānaṃ balavabhāvato alobhadosamohānañca dubbalabhāvatoti vuttameva kāraṇaṃ paccāmasati| <hi rend="bold">so</hi>ti taṃsamaṅgī| <hi rend="bold">tena kammenā</hi>ti tena lobhādiupanissayavatā kusalakammunā| <hi rend="bold">sukhasīlo</hi>ti sakhilo| tamevatthaṃ <hi rend="bold">akkodhano</hi>ti pariyāyena vadati|</p>

<p rend="bodytext"><hi rend="bold">mandā alobhādosā</hi> lobhadose pariyādātuṃ na sakkonti, <hi rend="bold">amoho pana balavā</hi> mohaṃ pariyādātuṃ sakkotīti evaṃ yathārahaṃ paṭhamavāre vuttanayeneva atidesattho veditabbo| <hi rend="bold">purimanayenevā</hi>ti pubbe vuttanayānusārena| <hi rend="bold">duṭṭho</hi>ti kodhano| <hi rend="bold">dandho</hi>ti mandamañño| <hi rend="bold">sukhasīlako</hi>ti sukhasīlo|</p>

<p rend="bodytext">ettha ca lobhavasena, dosamoha-lobhadosa-lobhamoha-dosamoha-lobhadosamohavasenāti tayo ekakā, tayo dukā, eko tikoti lobhādiussadavasena akusalapakkhe eva satta vārā, tathā kusalapakkhe alobhādiussadavasenāti cuddasa vārā labbhanti| tattha alobhadosamohā, alobhādosamohā, alobhadosāmohā balavantoti āgatehi kusalapakkhe tatiyadutiyapaṭhamavārehi dosussadamohussadadosamohussadavārā gahitā eva honti| tathā <pb ed="M" n="2.0294"/> akusalapakkhe lobhādosāmohā, lobhadosāmohā, lobhādosamohā balavantoti āgatehi tatiyadutiyapaṭhamavārehi adosussadamohussadadosāmohussadavārā gahitā evāti akusalakusalapakkhesu tayo tayo vāre antogadhe katvā aṭṭheva vārā dassitā| ye pana ubhayasammissatāvasena lobhālobhussadavārādayo apare ekūnapaññāsa vārā kāmaṃ dassetabbā, tesaṃ asambhavato eva na dassitā| na hi ‘‘ekasmiṃ santāne antarena avatthantaraṃ lobho ca balavā alobho cā’’tiādi yujjati| paṭipakkhavasena vāpi etesaṃ balavadubbalabhāvo sahajātadhammavasena <pb ed="V" n="2.0272"/> vā| tattha lobhassa tāva paṭipakkhavasena anabhibhūtatāya balavabhāvo, tathā dosamohānaṃ adosāmohehi| alobhādīnaṃ pana lobhādianabhibhavanato| sabbesañca samānajātiyasamadhibhuyya pavattivasena sahajātadhammato balavabhāvo| tena vuttaṃ <hi rend="bold">aṭṭhakathāyaṃ</hi> (ma. ni. aṭṭha. 2.472) – ‘‘lobho balavā, alobho mando| adosāmohā balavanto, dosamohā mandā’’tiādi, so ca nesaṃ mandabalavabhāvo purimūpanissayato tathā āsayassa paribhāvitatāya veditabbo| tenevāha <hi rend="bold">‘‘kammaniyāmenā’’</hi>ti| sesaṃ vuttanayattā suviññeyyamevāti|</p>

<p rend="centre">cūḷadhammasamādānasuttavaṇṇanāya līnatthappakāsanā samattā|</p>

</xml>