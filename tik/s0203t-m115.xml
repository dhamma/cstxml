<xml src="s0203t-m115.xml">

<p rend="subhead"><readunit id="m115">5. bahudhātukasuttavaṇṇanā</readunit></p>

<p rend="bodytext" n="124"><hi rend="paranum">124</hi><hi rend="dot">.</hi> <hi rend="bold">bhaya</hi>nti <pb ed="V" n="2.0075"/> (a. ni. ṭī. 2.3.1) cittasaṃsappatāti āha <hi rend="bold">‘‘cittutrāso’’</hi>ti| <hi rend="bold">upaddavo</hi>ti antarāyo| tassa pana vikkhepakāraṇattā vuttaṃ <hi rend="bold">‘‘anekaggatākāro’’</hi>ti| <hi rend="bold">upasaggo</hi>ti upasajjanaṃ| tato appatīkāravighātāpatti <pb ed="M" n="2.0289"/> yasmā patīkārābhāvena vihaññamānassa kiñci kātuṃ asamatthassa osīdanakāraṇaṃ, tasmā vuttaṃ – <hi rend="bold">‘‘tattha tattha lagganākāro’’</hi>ti| vañcetvā āgantuṃ <hi rend="bold">yathāvutte divase anāgacchantesu</hi>| bahi anikkhamanatthāya <hi rend="bold">dvāre aggiṃ datvā</hi>|</p>

<p rend="bodytext"><hi rend="bold">naḷehī</hi>ti naḷacchannasaṅkhepena upari chādetvā tehiyeva dārukacchadananiyāmena paritopi chāditā| <hi rend="bold">eseva nayo</hi>ti iminā tiṇehi channataṃ, sesasambhārānaṃ rukkhamayatañca atidisati| <hi rend="bold">vidhavāputte</hi>ti adantabhāvopalakkhaṇaṃ| te hi nippitikā avinītā asaṃyatā akiccakārino honti|</p>

<p rend="bodytext"><hi rend="bold">matthakaṃ apāpetvāva niṭṭhāpitā</hi>ti kasmā bhagavā evamakāsīti? ānandattherassa pucchākosalladīpanatthameva, tattha nisinnānaṃ sannipatitabhikkhūnaṃ desanāya jānanatthañca| te kira saṅkhepato vuttamatthaṃ ajānantā andhakāraṃ paviṭṭhā viya ṭhitā| pucchānusandhivasena pariggayha jānissantīti|</p>

<p rend="bodytext" n="125"><hi rend="paranum">125</hi><hi rend="dot">.</hi> <hi rend="bold">rūpapariggahova kathito,</hi> na aññaṃ kiñcīti attho| idāni tato saccāni niddhāretvā catusaccakammaṭṭhānaṃ dassetuṃ, <hi rend="bold">‘‘sabbāpī’’</hi>tiādi vuttaṃ| <hi rend="bold">pañcakkhandhā hontī</hi>ti addhekādasa dhātuyo rūpakkhandho, addhaṭṭhamā dhātuyo yathārahaṃ vedanādayo cattāro arūpino khandhāti evaṃ aṭṭhārasa dhātuyo pañcakkhandhā honti| <hi rend="bold">pañcapi khandhā</hi> taṇhāvajjā <hi rend="bold">dukkhasaccaṃ| appavattī</hi>ti appavattinimittaṃ| <hi rend="bold">nirodhapajānanā</hi>ti paññāsīsena maggakiccamāha| sammādiṭṭhipamukho hi ariyamaggo| <hi rend="bold">matthakaṃ pāpetvā kathitaṃ hoti</hi> sammasanassa bhūmiyā nipphattiyā ca kathitattā| <hi rend="bold">jānāti passatī</hi>ti iminā ñāṇadassanaṃ kathitaṃ taṃ pana lokiyaṃ lokuttaranti duvidhanti tadubhayampi dassento āha – <hi rend="bold">‘‘saha vipassanāya maggo vutto’’</hi>ti|</p>

<p rend="bodytext"><hi rend="bold">ettāvatāpi kho</hi>ti <hi rend="bold">pi</hi>-saddaggahaṇena aññena pariyāyena satthā dhātukosallaṃ desetukāmoti thero<pb ed="V" n="2.0076"/>, ‘‘siyā pana, bhante’’ti pucchatīti bhagavā pathavīdhātuādivasenapi dhātukosallaṃ vibhāveti| tattha pathavīdhātuādisaddena desanākāraṇaṃ vibhāvento, <hi rend="bold">‘‘pathavīdhātu…pe.… vuttā’’</hi>ti āha| <hi rend="bold">tāpi</hi> hi ādito cha dhātuyo| <hi rend="bold">‘‘viññāṇadhātuto</hi> <pb ed="M" n="2.0290"/> <hi rend="bold">nīharitvā pūretabbā’’</hi>ti vatvā kathaṃ rūpadhātuyo nīharīyantīti codanaṃ sandhāya taṃ nayaṃ dassetuṃ, <hi rend="bold">‘‘viññāṇadhātū’’</hi>tiādi vuttaṃ| kāmañcettha kāyaviññāṇadhātuyā ārammaṇaṃ phoṭṭhabbadhātupathavīdhātu ādivasena desanāruḷameva, kāyadhātu pana nīharitabbāti ekaṃsameva nīharaṇavidhiṃ dassento, <hi rend="bold">‘‘esa nayo sabbatthā’’</hi>ti āha| <hi rend="bold">purimapacchimavasena manodhātū</hi>ti pacchimabhāgavasena kiriyāmanodhātu gahetabbā tassānurūpabhāvato| nanu cettha manodhātu nāmāyaṃ manoviññāṇadhātuyā asaṃsaṭṭhā, visuṃyeva cesā dhātūti? saccametaṃ aṭṭhārasadhātudesanāya, cittavibhattiniddese chaviññāṇakāyadesanāyaṃ pana sā manoviññāṇakāyasaṅgahitāvāti daṭṭhabbaṃ| yaṃ panettha vattabbaṃ taṃ <hi rend="bold">visuddhimaggasaṃvaṇṇanāyaṃ</hi> (visuddhi. mahāṭī. 2.517) vuttanayena veditabbaṃ| atha vā <hi rend="bold">purimapacchimavasenā</hi>ti purecarānucaravasena| <hi rend="bold">manodhātū</hi>ti vipākamanodhātu gahetabbā purecaraṇato, parato uppajjanakiriyāmanoviññāṇadhātuyā anantaraṃ manodhātuyā, kiriyāmanodhātuyā anantaraṃ manoviññāṇadhātuyā anuppajjanato ca|</p>

<p rend="bodytext">dhammānaṃ yāvadeva nissattanijjīvavibhāvanatthāya satthu dhātudesanāti aññesu sabhāvadhāraṇādiatthesu labbhamānesupi ayamettha attho padhānoti āha – <hi rend="bold">‘‘esanayo sabbatthā’’</hi>ti| <hi rend="bold">sappaṭipakkhavasenā</hi>ti sappaṭibhāgavasena sukhaṃ dukkhena sappaṭibhāgaṃ, dukkhaṃ sukhena, evaṃ somanassadomanassāti| yathā sukhādīnaṃyeva samudācāro vibhūto, na upekkhāya, evaṃ rāgādīnaṃyeva samudācāro vibhūto, na mohassa, tena vuttaṃ <hi rend="bold">‘‘avibhūtabhāvenā’’</hi>ti| <hi rend="bold">kāyaviññāṇadhātu pariggahitāva hoti</hi> tadavinābhāvato| <hi rend="bold">sesāsu</hi> somanassadhātuādīsu, <hi rend="bold">pariggahitāva hoti</hi> avinābhāvato eva| na hi somanassādayo manodhātuyā vinā vattanti| <hi rend="bold">upekkhādhātuto nīharitvā</hi>ti ettha cakkhuviññāṇadhātuādayo catasso viññāṇadhātuyo tāsaṃ vatthārammaṇabhūtā cakkhudhātuādayo cāti aṭṭha rūpadhātuyo, manodhātu, upekkhāsahagatā manoviññāṇadhātu, upekkhāsahagatā eva dhammadhātūti evaṃ pannarasa dhātuyo upekkhādhātuto nīharitabbā| somanassadhātuādayo pana catasso dhātuyo dhammadhātuantogadhā<pb ed="M" n="2.0291"/>, evaṃ sukhadhātuto kāyaviññāṇadhātuyā tassā vatthārammaṇabhūtānaṃ kāyadhātuphoṭṭhabbadhātūnañca nīharaṇā heṭṭhā dassitanayāti, <hi rend="bold">‘‘upekkhādhātuto nīharitvā pūretabbā’’</hi>icceva vuttaṃ|</p>

<p rend="bodytext">kāmavitakkādayo idha kāmadhātuādipariyāyena vuttāti <hi rend="bold">‘‘kāmadhātuādīnaṃ dvedhāvitakke kāmavitakkādīsu <pb ed="V" n="2.0077"/> vuttanayena attho veditabbo’’</hi>ti āha| tattha hi ‘‘kāmavitakkoti kāmapaṭisaṃyutto vitakko, byāpādavitakkoti byāpādapaṭisaṃyutto vitakko, vihiṃsāvitakkoti vihiṃsāpaṭisaṃyutto vitakko, nekkhammapaṭisaṃyutto vitakko nekkhammavitakko, so yāva paṭhamajjhānā vaṭṭati| abyāpādapaṭisaṃyutto vitakko abyāpādavitakko, so mettāpubbabhāgato paṭṭhāya yāva paṭhamajjhānā vaṭṭati| avihiṃsāpaṭisaṃyutto vitakko avihiṃsāvitakko, so karuṇāya pubbabhāgato paṭṭhāya yāva paṭhamajjhānā vaṭṭatī’’ti vuttaṃ| ayaṃ panattho abhidhamme vitthārato āgato evāti dassetuṃ, <hi rend="bold">‘‘abhidhamme’’</hi>tiādi vuttaṃ| <hi rend="bold">kāmadhātuto nīharitvā</hi>ti ettha <hi rend="bold">kāma</hi>ggahaṇena gahitā rūpadhātuādayo cha, taṃvisayā sattaviññāṇadhātuyo, tattha pañcannaṃ viññāṇadhātūnaṃ cakkhudhātuādayo pañcāti aṭṭhārasa| nekkhammadhātuādayo pana dhammadhātuantogadhā eva|</p>

<p rend="bodytext">kāmataṇhāya visayabhūtā dhammā kāmadhātūti āha – <hi rend="bold">‘‘pañca kāmāvacarakkhandhā kāmadhātū’’</hi>ti| tathā rūpataṇhāya visayabhūtā dhammā rūpadhātu, arūpataṇhāya visayabhūtā dhammā arūpadhātūti āha – <hi rend="bold">‘‘cattāro arūpāvacarakkhandhā’’</hi>tiādi| kāmataṇhā kāmo uttarapadalopena, evaṃ rūpārūpataṇhā rūpārūpaṃ| ārammaṇakaraṇavasena tā yattha avacaranti, te kāmāvacarādayoti evaṃ kāmāvacarakkhandhādīnaṃ kāmataṇhādibhāvo veditabbo| <hi rend="bold">ādinā nayenā</hi>ti etena ‘‘uparito paranimmitavasavattideve antokaritvā etthāvacarā’’tiādipāḷiṃ (vibha. 1020) saṅgaṇhāti| <hi rend="bold">etthāvacarā</hi>ti avīciparanimmitaparicchinnokāsāya kāmataṇhāya visayabhāvaṃ sandhāya vuttaṃ, tadokāsatā ca taṇhāya tanninnattā veditabbā| sesapadadvayepi eseva nayo| paripuṇṇaṭṭhārasadhātukattā kāmāvacaradhammānaṃ <hi rend="bold">‘‘kāmadhātuto nīharitvā pūretabbā’’</hi>ti <pb ed="M" n="2.0292"/> vuttaṃ| manoviññāṇadhātudhammadhātu ekadesamattameva hi rūpārūpāvacaradhammāti|</p>

<p rend="bodytext"><hi rend="bold">samāgantvā</hi>ti sahitā hutvā| yattakañhi paccayadhammā attano phalassa kāraṇaṃ, tattha tannibbattane samāgatā viya hoti vekalle tadanibbattanato| <hi rend="bold">saṅkhatadhātuto nīharitvā pūretabbā</hi> asaṅkhatāya dhātuyā dhammadhātuekadesabhāvato|</p>

<p rend="bodytext" n="126"><hi rend="paranum">126</hi><hi rend="dot">.</hi> evaṃ pavattamānā mayaṃ attāti gahaṇaṃ gamissāmāti iminā viya adhippāyena attānaṃ adhikicca uddissa pavattā ajjhattā, tesu bhavā tappariyāpannattāti <hi rend="bold">ajjhattikāni</hi>| tato bahibhūtāni <hi rend="bold">bāhirāni</hi>| āyatanakathā paṭiccasamuppādakathā ca <hi rend="bold">visuddhimagge</hi> (visuddhi. 2.510, 570, 571) vuttanayeneva veditabbāti na vitthāritā|</p>

<p rend="bodytext" n="127"><hi rend="paranum">127</hi><hi rend="dot">.</hi> avijjamānaṃ <pb ed="V" n="2.0078"/> ṭhānaṃ <hi rend="bold">aṭṭhānaṃ</hi> (a. ni. ṭī. 1.1.268; vibha. mūlaṭī. 809), natthi ṭhānanti vā <hi rend="bold">aṭṭhānaṃ| anavakāso</hi>ti ettha eseva nayo| tadatthanigamanameva hi ‘‘netaṃ ṭhānaṃ vijjatī’’ti vacananti| tenāha <hi rend="bold">‘‘ubhayenapī’’</hi>tiādi| <hi rend="bold">ya</hi>nti kāraṇe paccattavacanaṃ, hetuattho ca kāraṇatthoti āha – <hi rend="bold">‘‘yanti yena kāraṇenā’’</hi>ti| ukkaṭṭhaniddesena ettha diṭṭhisampatti veditabbāti vuttaṃ <hi rend="bold">‘‘maggadiṭṭhiyā sampanno’’</hi>ti| kuto panāyamattho labbhatīti? liṅgato| liṅgañhetaṃ, yadidaṃ niccato upagamanapaṭikkhepo| <hi rend="bold">catubhūmakesū</hi>ti idaṃ catutthabhūmakasaṅkhārānaṃ ariyasāvakassa visayabhāvūpagamanato vuttaṃ; na pana te ārabbha niccato upagamanasabbhāvato| vakkhati ca ‘‘catutthabhūmakasaṅkhārā panā’’tiādinā| abhisaṅkhatasaṅkhārabhisaṅkharaṇakasaṅkhārānaṃ sappadesattā nippadesasaṅkhāraggahaṇatthaṃ <hi rend="bold">‘‘saṅkhatasaṅkhāresū’’</hi>ti vuttaṃ| lokuttarasaṅkhārānaṃ pana nivattane kāraṇaṃ sayameva vakkhati| <hi rend="bold">etaṃ kāraṇaṃ natthi</hi> setughātattā| <hi rend="bold">tejussadattā</hi>ti saṃkilesavidhamanatejassa adhikabhāvato| tathā hi te gambhīrabhāvena duddasā| <hi rend="bold">akusalānaṃ ārammaṇaṃ na hontī</hi>ti idaṃ pakaraṇavasena vuttaṃ| appahīnavipallāsānaṃ sattānaṃ kusaladhammānampi te ārammaṇaṃ na honti|</p>

<p rend="bodytext">asukhe ‘‘sukha’’nti vipallāso ca idha sukhato upagamanassa ṭhānanti adhippetanti dassento, <hi rend="bold">‘‘ekanta…pe.… vutta’’</hi>nti| <hi rend="bold">attadiṭṭhivasenā</hi>ti padhānadiṭṭhimāha<pb ed="M" n="2.0293"/>| diṭṭhiyā nibbānassa avisayabhāvo heṭṭhā vutto evāti <hi rend="bold">‘‘kasiṇādipaṇṇattisaṅgahattha’’</hi>nti vuttaṃ| <hi rend="bold">paricchedo</hi>ti saṅkhārānaṃ paricchedo saṅkhārānaṃ paricchijjagahaṇaṃ| svāyaṃ yesaṃ niccādito upagamanaṃ bhavati tesaṃyeva vasena kātabboti dassento <hi rend="bold">‘‘sabbavāresū’’</hi>tiādimāha| <hi rend="bold">sabbavāresū</hi>ti niccādisabbavāresu| <hi rend="bold">puthujjano hī</hi>ti <hi rend="bold">hi</hi>-saddo hetuattho| yasmā yaṃ yaṃ saṅkhāraṃ niccādivasena puthujjanakāle upagacchati, taṃ taṃ ariyamaggādhigamena aniccādivasena gaṇhanto yāthāvato jānanto taṃ gāhaṃ taṃ diṭṭhiṃ viniveṭheti vissajjeti| tasmā yattha gāho tattha vissajjanāti catutthabhūmakasaṅkhārā idha saṅkhāraggahaṇena na gayhatīti attho|</p>

<p rend="bodytext" n="128"><hi rend="paranum">128</hi><hi rend="dot">.</hi> puttasambandhena mātāpitusamaññā, dattakittimādivasenapi puttavohāro loke dissati, so ca kho pariyāyato nippariyāyasiddhaṃ taṃ dassetuṃ, <hi rend="bold">‘‘janikā va mātā janako pitā’’</hi>ti vuttaṃ| tathā ānantariyakammassa adhippetattā <hi rend="bold">‘‘manussabhūtova khīṇāsavo arahāti adhippeto’’</hi>ti vuttaṃ| ‘‘aṭṭhānameta’’ntiādinā mātuādīnaṃyeva jīvitā voropane ariyasāvakassa abhabbabhāvadassanato tadaññaṃ ariyasāvako jīvitā voropetīti idaṃ atthato āpannamevāti maññamāno vadati – <hi rend="bold">‘‘kiṃ pana ariyasāvako aññaṃ jīvitā voropeyyā’’</hi>ti<pb ed="V" n="2.0079"/>? ‘‘aṭṭhānametaṃ, bhikkhave, anavakāso, yaṃ diṭṭhisampanno puggalo sañcicca pāṇaṃ jīvitā voropeyya, netaṃ ṭhānaṃ vijjatī’’ti vacanato, <hi rend="bold">‘‘etampi aṭṭhāna’’</hi>nti vuttaṃ| tenāha <hi rend="bold">‘‘sacepi hī’’</hi>tiādi| <hi rend="bold">baladīpanattha</hi>nti saddhādibalasamannāgamadīpanatthaṃ| ariyamaggenāgatasaddhādibalavasena hi ariyasāvako tādisaṃ sāvajjaṃ na karoti|</p>

<p rend="bodytext"><hi rend="bold">pañcahi kāraṇehī</hi>ti idaṃ atthanipphādakāni tesaṃ pubbabhāgiyāni ca kāraṇāni kāraṇabhāvasāmaññena ekajjhaṃ gahetvā vuttaṃ, na pana sabbesaṃ pañcannaṃ sahayogakkhamato| <hi rend="bold">ākārehī</hi>ti kāraṇehi| <hi rend="bold">anussāvanenā</hi>ti anurūpaṃ sāvanena| bhedassa anurūpaṃ yathā bhedo hoti, evaṃ bhinditabbānaṃ bhikkhūnaṃ attano vacanassa sāvanena viññāpanena| tenāha <hi rend="bold">‘‘nanu tumhe’’</hi>tiādi| <hi rend="bold">kaṇṇamūle vacībhedaṃ katvā</hi>ti etena <pb ed="M" n="2.0294"/> ‘‘pākaṭaṃ katvā bhedakaravatthudīpanaṃ <hi rend="bold">vohāro,</hi> tattha attano nicchitamatthaṃ rahassavasena viññāpanaṃ <hi rend="bold">anussāvana’’</hi>nti dasseti|</p>

<p rend="bodytext"><hi rend="bold">kammameva uddeso vā pamāṇa</hi>nti tehi saṅghabhedasiddhito vuttaṃ, itare pana tesaṃ pubbabhāgabhūtā| tenāha <hi rend="bold">‘‘vohārā’’</hi>tiādi| <hi rend="bold">tatthā</hi>ti vohāre| cutianantaraṃ phalaṃ anantaraṃ nāma, tasmiṃ anantare niyuttāni tannibbattanena anantarakaraṇasīlāni, anantarappayojanāni cāti ānantariyāni, tāni eva <hi rend="bold">‘‘ānantariyakammānī’’</hi>ti vuttāni|</p>

<p rend="bodytext"><hi rend="bold">kammato</hi>ti ‘‘evaṃ ānantariyakammaṃ hoti, evaṃ anantariyakammasadisa’’nti evaṃ kammavibhāgato| <hi rend="bold">dvārato</hi>ti kāyādidvārato| <hi rend="bold">kappaṭṭhitiyato</hi>ti ‘‘idaṃ kappaṭṭhitikavipākaṃ, idaṃ na kappaṭṭhitikavipāka’’nti evaṃ kappaṭṭhitiyavibhāgato| <hi rend="bold">pākā</hi>ti ‘‘idamettha vipaccati, idaṃ na vipaccatī’’ti vipaccanavibhāgato| <hi rend="bold">sādhāraṇādīhī</hi>ti gahaṭṭhapabbajitānaṃ sādhāraṇāsādhāraṇato, <hi rend="bold">ādi</hi>-saddena vedanādivibhāgato ca|</p>

<p rend="bodytext">yasmā manussattabhāve ṭhitasseva ca kusaladhammānaṃ tikkhavisadasūrabhāvāpatti, yathā taṃ tiṇṇampi bodhisattānaṃ bodhittayanibbattiyaṃ, evaṃ manussabhāve ṭhitasseva akusaladhammānampi tikkhavisadasūrabhāvāpattīti āha <hi rend="bold">‘‘manussabhūtassevā’’</hi>ti| pākatikamanussānampi ca kusaladhammānaṃ visesappatti <hi rend="bold">vimānavatthuaṭṭhakathāyaṃ</hi> (vi. va. aṭṭha. 3) vuttanayena veditabbā| yathā vutto ca attho samānajātiyassa vikopane kammaṃ garutaraṃ, na tathā vijātiyassāti vuttaṃ – <hi rend="bold">‘‘manussabhūtaṃ mātaraṃ vā pitaraṃ vā’’</hi>ti| liṅge parivatte ca so eva ekakammanibbatto bhavaṅgappabandho, jīvitindriyappabandho ca, na aññoti āha <hi rend="bold">‘‘api parivattaliṅga’’</hi>nti| arahantepi <pb ed="V" n="2.0080"/> eseva nayo| <hi rend="bold">tassa vipāka</hi>ntiādi kammassa ānantariyabhāvasamatthanaṃ, catukoṭikañcettha sambhavati| tattha paṭhamā koṭi dassitā, itarāsu visaṅketaṃ dassetuṃ, <hi rend="bold">‘‘yo panā’’</hi>tiādi vuttaṃ| yadipi tattha visaṅketo, kammaṃ pana garutaraṃ ānantariyasadisaṃ bhāyitabbanti āha – <hi rend="bold">‘‘ānantariyaṃ āhacceva tiṭṭhatī’’</hi>ti| <hi rend="bold">ayaṃ pañho</hi>ti ñāpanicchānibbattā kathā|</p>

<p rend="bodytext"><hi rend="bold">ānantariyaṃ phusati</hi> maraṇādhippāyeneva ānantariyavatthuno vikopitattā| <hi rend="bold">ānantariyaṃ na phusati</hi> ānantariyavatthuabhāvato| sabbattha <pb ed="M" n="2.0295"/> hi purimaṃ abhisandhicittaṃ appamāṇaṃ, vadhakacittaṃ pana tadārammaṇaṃ jīvitindriyañca ānantariyanānantariyabhāve pamāṇanti daṭṭhabbaṃ| saṅgāmacatukkaṃ sampattavasena yojetabbaṃ|</p>

<p rend="bodytext"><hi rend="bold">tenevā</hi>ti teneva payogena| <hi rend="bold">arahantaghāto hotiyeva</hi> arahato māritattā| <hi rend="bold">puthujjanasseva dinnaṃ hotī</hi>ti yasmā yathā vadhakacittaṃ paccuppannārammaṇampi pabandhavicchedavasena ca jīvitindriyaṃ ārammaṇaṃ katvā pavattati, na evaṃ cāgacetanā, sā hi cajitabbavatthuṃ ārammaṇaṃ katvā cajanamattameva hoti, aññasantakabhāvakaraṇañca tassa cajanaṃ, tasmā yassa taṃ santakaṃ kataṃ| tasseva dinnaṃ hotīti|</p>

<p rend="bodytext"><hi rend="bold">lohitaṃ samo saratī</hi>ti abhighātena pakuppamānaṃ sañcitaṃ hoti| <hi rend="bold">mahantatara</hi>nti garutaraṃ| <hi rend="bold">sarīrapaṭijaggane viyā</hi>ti satthurūpakāyapaṭijaggane viya|</p>

<p rend="bodytext"><hi rend="bold">asannipatite</hi>ti idaṃ sāmaggiyadīpanaṃ| <hi rend="bold">bhedo ca hotī</hi>ti saṅghassa bhedo hoti| <hi rend="bold">vaṭṭatīti saññāyā</hi>ti īdisakaraṇaṃ saṅghassa bhedāya na hotīti saññāya| <hi rend="bold">navato ūnaparisāyaṃ</hi> karontassa tathāti yojetabbaṃ, <hi rend="bold">tathā</hi>ti iminā ‘‘na ānantariyakammanti’’ imaṃ ākaḍḍhati, na pana ‘‘bhedo hotī’’ti idaṃ| heṭṭhimantena hi navannameva vasena saṅghabhedo| <hi rend="bold">dhammavādino anavajjā</hi> yathādhammaṃ avaṭṭhānato| saṅghabhedassa pubbabhāgo <hi rend="bold">saṅgharāji</hi>|</p>

<p rend="bodytext"><hi rend="bold">kāyadvārameva pūrenti</hi> kāyakammabhāveneva lakkhitabbato|</p>

<p rend="bodytext"><hi rend="bold">‘‘saṇṭhahante hi…pe.… muccatī’’</hi>ti idaṃ kappaṭṭhakathāya na sameti| tathā hi kappaṭṭhakathāyaṃ (kathā. aṭṭha. 654-657) vuttaṃ – ‘‘āpāyikoti idaṃ suttaṃ yaṃ so ekaṃ kappaṃ <pb ed="V" n="2.0081"/> asītibhāge katvā tato ekabhāgamattaṃ kālaṃ tiṭṭheyya, taṃ āyukappaṃ sandhāya vutta’’nti| <hi rend="bold">kappavināseyevā</hi>ti pana āyukappavināseyevāti atthe sati natthi virodho| ettha ca <hi rend="bold">saṇṭhahante</hi>ti idampi ‘‘svevavinassissatī’’ti viya abhūtaparikappavasena vuttaṃ| <hi rend="bold">ekadivasameva niraye paccati</hi> tato paraṃ kappābhāve āyukappassapi abhāvatoti avirodhato <pb ed="M" n="2.0296"/> atthayojanā daṭṭhabbā| <hi rend="bold">sesānī</hi>ti saṅghabhedato aññāni ānantariyakammāni|</p>

<p rend="bodytext"><hi rend="bold">ahosikammaṃ…pe.… saṅkhyaṃ gacchanti,</hi> evaṃ sati kathaṃ nesaṃ ānantariyatā cutianantaraṃ vipākadānābhāvato| atha sati phaladāne cutianantaro eva etesaṃ phalakālo, na aññoti phalakālaniyamena niyatatā nicchitā, na phaladānaniyamena, evampi niyataphalakālānaṃ aññesampi upapajjavedanīyānaṃ diṭṭhadhammavedanīyānañca niyatatā āpajjeyya| tasmā vipākadhammadhammānaṃ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṃ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatatā ānantariyatā ca veditabbā| avassañca ānantariyasabhāvā tato eva niyatasabhāvā ca tesaṃ pavattīti sampaṭicchitabbametaṃ aññassa balavato ānantariyassa abhāve cutianantaraṃ ekantena phaladānato|</p>

<p rend="bodytext">nanu evaṃ aññesampi upapajjavedanīyānaṃ aññasmiṃ vipākadāyake asati cutianantaramekantena phaladānato niyatasabhāvā anantariyasabhāvā ca pavatti āpajjatīti? nāpajjati| asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā| na pana ānantariyakānaṃ paṭhamajjhānādīnaṃ dutiyajjhānādīni viya asamānajātikaṃ phalanivattakaṃ atthi sabbānantariyānaṃ avīciphalattā| na ca heṭṭhūpapattiṃ icchato sīlavato cetopaṇidhi viya uparūpapattijanakakammaphalaṃ ānantariyaphalaṃ nivattetuṃ samattho cetopaṇidhi atthi anicchantasseva avīcipātanato, na ca ānantariyopaghātakaṃ kiñci kammaṃ atthi, tasmā tesaṃyeva anantare ekantavipākajanakasabhāvā pavattīti| anekāni ca ānantariyāni katāni ekanteneva vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva| tesu pana samānasabhāvesu ekena vipāke dinne itarāni attanā kātabbakiccassa teneva katattā na dutiyaṃ tatiyaṃ vā paṭisandhiṃ karonti| na samatthatāvighātattāti natthi tesaṃ ānantariyakatā nivatti; garutarabhāvo pana tesu labbhatevāti saṅghabhedassa <pb ed="V" n="2.0082"/> siyā <pb ed="M" n="2.0297"/> garutarabhāvoti, <hi rend="bold">‘‘yena…pe.… vipaccatī’’</hi>ti āha| ekassa pana aññāni upatthambhakāni hontīti daṭṭhabbāni| <hi rend="bold">paṭisandhivasena vipaccatī</hi>ti vacanena itaresaṃ pavattivipākadāyitā anuññātā viya dissati| <hi rend="bold">no vā tathā sīlavatī</hi>ti yathā pitā sīlavā, tathā sīlavatī no vā hotīti yojanā| sace mātā sīlavatī, mātughāto paṭisandhivasena vipaccatīti yojanā|</p>

<p rend="bodytext"><hi rend="bold">pakatatto</hi>ti anukkhitto| <hi rend="bold">samānasaṃvāsako</hi>ti apārājiko| <hi rend="bold">samānasīmāya</hi>nti ekasīmāyaṃ|</p>

<p rend="bodytext"><hi rend="bold">satthukiccaṃ kātuṃ asamattho</hi>ti yaṃ satthārā kātabbakiccaṃ anusāsanādi, taṃ kātuṃ asamatthoti bhagavantaṃ paccakkhāya| <hi rend="bold">aññaṃ titthakara</hi>nti aññaṃ satthāraṃ|</p>

<p rend="bodytext" n="129"><hi rend="paranum">129</hi><hi rend="dot">.</hi> abhijātiādisu (a. ni. ṭī. 1.1.277) pakappanena devatūpasaṅkamanādinā jātacakkavāḷena samānayogakkhemaṃ dasasahassaparimāṇaṃ ṭhānaṃ <hi rend="bold">jātikhettaṃ,</hi> saraseneva āṇāpavattiṭṭhānaṃ <hi rend="bold">āṇākhettaṃ,</hi> visayabhūtaṃ ṭhānaṃ <hi rend="bold">visayakhettaṃ| dasasahassī lokadhātū</hi>ti imāya lokadhātuyā saddhiṃ imaṃ lokadhātuṃ parivāretvā ṭhitā dasasahassī lokadhātu| tattakānaṃyeva jātikhettabhāvo dhammatāvasena veditabbo| ‘‘pariggahavasenā’’ti keci| ‘‘sabbesampi buddhānaṃ tattakaṃ eva jātikhettaṃ tannivāsīnaṃyeva ca devatānaṃ dhammābhisamayo’’ti ca vadanti| mātukucchiokkamanakālādīnaṃ channaṃ eva gahaṇaṃ nidassanamattaṃ mahābhinīhārādikālepi tassa pakampanassa labbhamānato| <hi rend="bold">āṇākhettaṃ nāma</hi> yaṃ ekajjhaṃ saṃvaṭṭati ca vivaṭṭati ca| <hi rend="bold">āṇā vattati</hi> āṇāya tannivāsīnaṃ devatānaṃ sirasā sampaṭicchanena, tañca kho kevalaṃ buddhānaṃ ānubhāveneva, na adhippāyavasena, adhippāyavasena pana ‘‘yāvatā vā pana ākaṅkheyyā’’ti (a. ni. 3.81) vacanato tato parampi āṇā pavatteyya|</p>

<p rend="bodytext"><hi rend="bold">na uppajjantīti pana atthī</hi>ti, ‘‘na me ācariyo atthi, sadiso me na vijjatī’’tiādiṃ (ma. ni. 1.285; 2.341; mahāva. 11; kathā. 405; mi. pa. 4.5.11) imissaṃ lokadhātuyaṃ ṭhatvā vadantena bhagavatā, ‘‘kiṃ panāvuso sāriputta, atthetarahi aññe samaṇā vā brāhmaṇā vā <pb ed="M" n="2.0298"/> bhagavatā samasamā sambodhiyanti, evaṃ puṭṭho ahaṃ, bhante, noti vadeyya’’nti (dī. ni. 3.161), vatvā tassa kāraṇaṃ dassetuṃ, ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā’’ti imaṃ suttaṃ (dī. ni. 3.161; mi. pa. 5.1.1) dassentena <pb ed="V" n="2.0083"/> dhammasenāpatinā ca buddhakhettabhūtaṃ imaṃ lokadhātuṃ ṭhapetvā aññattha anuppatti vuttā hotīti adhippāyo|</p>

<p rend="bodytext"><hi rend="bold">ekato</hi>ti saha, ekasmiṃ kāleti attho| so pana kālo kathaṃ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento <hi rend="bold">‘‘tatthā’’</hi>tiādimāha| <hi rend="bold">nisinnakālato paṭṭhāyā</hi>ti paṭilomakkamena vadati| <hi rend="bold">parinibbānato paṭṭhāyā</hi>ti anupādisesāya nibbānadhātuyā parinibbānato paṭṭhāya| <hi rend="bold">etthantare</hi>ti carimabhave bodhisattassa paṭisandhiggahaṇaṃ dhātuparinibbānanti etesaṃ antare|</p>

<p rend="bodytext">aññassa buddhassa uppatti na nivāritā, tattha kāraṇaṃ dassetuṃ <hi rend="bold">‘‘tīṇi hī’’</hi>tiādi vuttaṃ| paṭipattiantaradhānena hi sāsanassa osakkitattā aparassa buddhassa uppatti laddhāvasarā hoti| <hi rend="bold">paṭipadā</hi>ti paṭivedhāvahā pubbabhāgapaṭipadā| <hi rend="bold">‘‘pariyatti pamāṇa’’</hi>nti vatvā tamatthaṃ bodhisattaṃ nidassanaṃ katvā dassetuṃ, <hi rend="bold">‘‘yathā’’</hi>tiādi vuttaṃ tayidaṃ hīnaṃ katanti daṭṭhabbaṃ| niyyānikadhammassa ṭhitiñhi dassento aniyyānikadhammaṃ nidasseti|</p>

<p rend="bodytext"><hi rend="bold">mātikāya antarahitāyā</hi>ti, ‘‘yo pana bhikkhū’’tiādinayappattā sikkhāpadapāḷi mātikā, tāya antarahitāya nidānuddesasaṅkhāte pātimokkhuddese pabbajjāyupasampadākammesu ca sāsanaṃ tiṭṭhatīti attho| atha vā pātimokkhe dharanteyeva pabbajjā upasampadā ca, evaṃ sati tadubhayaṃ pātimokkhe antogadhaṃ tadubhayābhāve pātimokkhābhāvato, tasmā tayidaṃ tayaṃ sāsanassa ṭhitihetūti āha – <hi rend="bold">‘‘pātimokkhapabbajjāupasampadāsu ṭhitāsu sāsanaṃ tiṭṭhatī’’</hi>ti| yasmā vā upasampadādhīnaṃ pātimokkhaṃ, upasampadā ca pabbajjādhīnā, tasmā pātimokkhe siddhe, siddhāsu pabbajjāupasampadāsu ca sāsanaṃ tiṭṭhati| pacchimapaṭivedhato hi paraṃ paṭivedhasāsanaṃ, pacchimasīlato ca paraṃ paṭipattisāsanaṃ vinaṭṭhaṃ nāma hoti| <hi rend="bold">osakkitaṃ nāmā</hi>ti pacchimakapaṭivedhasīlabhedadvayaṃ ekato katvā tato paraṃ vinaṭṭhaṃ nāma hotīti attho|</p>

<p rend="bodytext">tena <pb ed="M" n="2.0299"/> kāmaṃ ‘‘sāsanaṭṭhitiyā pariyatti pamāṇa’’nti vuttaṃ, pariyatti pana paṭipattihetukāti paṭipattiyā asati appatiṭṭhā hoti, tasmā paṭipattiantaradhānaṃ sāsanosakkanassa visesakāraṇanti dassetvā tayidaṃ sāsanosakkanaṃ dhātuparinibbānosānanti dassetuṃ, <hi rend="bold">‘‘tīṇi parinibbānānī’’</hi>ti vuttaṃ|</p>

<p rend="bodytext"><hi rend="bold">kāruñña</hi>nti <pb ed="V" n="2.0084"/> paridevanakāruññaṃ| jambudīpe dīpantaresu devanāgabrahmalokesu ca vippakiritvā ṭhitānaṃ dhātūnaṃ mahābodhipallaṅke ekajjhaṃ sannipatanaṃ, rasmivissajjanaṃ, tattha tejodhātuyā uṭṭhānaṃ, ekajālībhāvo cāti sabbametaṃ satthu adhiṭṭhānavaseneva veditabbaṃ|</p>

<p rend="bodytext"><hi rend="bold">anacchariyattā</hi>ti dvīsupi uppajjamānesu acchariyattābhāvadosatoti attho| buddhā nāma majjhe bhinnaṃ suvaṇṇaṃ viya ekasadisāti tesaṃ desanāpi ekarasā evāti āha – <hi rend="bold">‘‘desanāya ca visesābhāvato’’</hi>ti| etenapi anacchariyattameva sādheti| <hi rend="bold">vivādabhāvato</hi>ti etena vivādābhāvatthaṃ dve ekato na uppajjantīti dasseti|</p>

<p rend="bodytext"><hi rend="bold">tatthā</hi>ti milindapañhe| ekaṃ buddhaṃ dhāretīti <hi rend="bold">ekabuddhadhāraṇī</hi>| etena evaṃ sabhāvā ete buddhaguṇā, yena dutiyabuddhaguṇe dhāretuṃ asamatthā ayaṃ lokadhātūti dasseti| paccayavisesanipphannānañhi guṇadhammānaṃ bhāriyo viseso na sakkā dhāretunti, <hi rend="bold">‘‘na dhāreyyā’’</hi>ti vatvā tameva adhāraṇaṃ pariyāyantarenapi pakāsento <hi rend="bold">‘‘caleyyā’’</hi>tiādimāha| tattha <hi rend="bold">caleyyā</hi>ti paripphandeyya| <hi rend="bold">kampeyyā</hi>ti pavedheyya| <hi rend="bold">nameyyā</hi>ti ekapassena nameyya| <hi rend="bold">onameyyā</hi>ti osīdeyya| <hi rend="bold">vinameyyā</hi>ti vividhaṃ itocito ca nameyya| <hi rend="bold">vikireyyā</hi>ti vātena thusamuṭṭhi viya vippakireyya| <hi rend="bold">vidhameyyā</hi>ti vinasseyya| <hi rend="bold">viddhaṃseyyā</hi>ti sabbaso viddhastā bhaveyya| tathābhūtā ca katthaci na tiṭṭheyyāti āha <hi rend="bold">‘‘na ṭhānamupagaccheyyā’’</hi>ti|</p>

<p rend="bodytext">idāni tattha nidassanaṃ dassento, <hi rend="bold">‘‘yathā, mahārājā’’</hi>tiādimāha| tattha <hi rend="bold">samupādikā</hi>ti samaṃ uddhaṃ pajjati pavattatīti samupādikā, udakassa upari samaṃ gāminīti attho| <hi rend="bold">vaṇṇenā</hi>ti saṇṭhānena| <hi rend="bold">pamāṇenā</hi>ti ārohena<pb ed="M" n="2.0300"/>| <hi rend="bold">kisathūlenā</hi>ti kisathūlabhāvena, pariṇāhenāti attho|</p>

<p rend="bodytext"><hi rend="bold">chādenta</hi>nti rocentaṃ ruciṃ uppādentaṃ| <hi rend="bold">tandīkato</hi>ti tena bhojanena tandībhūto| <hi rend="bold">anonamitadaṇḍajāto</hi>ti yāvadatthaṃ bhojanena onamituṃ asakkuṇeyyatāya anonamitadaṇḍo viya jāto| <hi rend="bold">sakiṃ bhutto vameyyā</hi>ti ekampi ālopaṃ ajjhoharitvā vameyyāti attho|</p>

<p rend="bodytext"><hi rend="bold">atidhammabhārena pathavī calatī</hi>ti dhammena nāma pathavī tiṭṭheyya| sā kiṃ teneva calati vinassatīti adhippāyena pucchati| puna thero ‘‘ratanaṃ nāma loke kuṭumbaṃ sandhārentaṃ abhimatañca lokena attano garusabhāvatāya sakaṭabhaṅgassa kāraṇaṃ atibhārabhūtaṃ diṭṭhaṃ| evaṃdhammo <pb ed="V" n="2.0085"/> ca hitasukhavisesehi taṃsamaṅginaṃ dhārento abhimato ca viññūnaṃ gambhīrappameyyabhāvena garusabhāvattā atibhārabhūto pathavīcalanassa kāraṇaṃ hotī’’ti dassento, <hi rend="bold">‘‘idha, mahārāja, dve sakaṭā’’</hi>tiādimāha| eteneva tathāgatassa mātukucchiokkamanādikāle pathavīkampanakāraṇaṃ saṃvaṇṇitanti daṭṭhabbaṃ| <hi rend="bold">ekasakaṭato ratana</hi>nti ekasmā, ekassa vā sakaṭassa ratanaṃ, tasmā sakaṭato gahetvāti attho|</p>

<p rend="bodytext"><hi rend="bold">osārita</hi>nti uccāritaṃ, vuttanti attho| <hi rend="bold">aggo</hi>ti sabbasattehi aggo|</p>

<p rend="bodytext"><hi rend="bold">sabhāvapakatī</hi>ti sabhāvabhūtā akittimā pakati| <hi rend="bold">kāraṇamahantatāyā</hi>ti mahantehi buddhakārakadhammehi pāramitāsaṅkhātehi kāraṇehi buddhaguṇānaṃ nibbattitoti vuttaṃ hoti| pathaviādīni mahantāni vatthūni, mahantā ca sakkabhāvādayo attano attano visaye ekekā eva, sammāsambuddhopi mahanto attano visaye ekova, ko ca tassa visayo? buddhabhūmi, yāvatakaṃ vā ñeyyaṃ| evaṃ ‘‘ākāso viya anantavisayo bhagavā ekova hotī’’ti vadanto paracakkavāḷesu dutiyassa buddhassa abhāvaṃ dasseti|</p>

<p rend="bodytext"><hi rend="bold">imināva</hi> <pb ed="M" n="2.0301"/> <hi rend="bold">padenā</hi>ti ‘‘ekissā lokadhātuyā’’ti iminā eva padena| <hi rend="bold">dasacakkavāḷasahassāni gahitāni</hi> jātikhettattā| <hi rend="bold">ekacakkavāḷenevā</hi>ti iminā ekacakkavāḷeneva| yathā – <hi rend="bold">‘‘imasmiṃyeva cakkavāḷe uppajjantī’’</hi>ti vutte imasmimpi cakkavāḷe jambudīpeyeva, tatthapi majjhimapadese evāti paricchindituṃ vaṭṭati; evaṃ ‘‘ekissā lokadhātuyā’’ti jātikhette adhippetepi imināva cakkavāḷena paricchindituṃ vaṭṭati|</p>

<p rend="bodytext"><hi rend="bold">vivādūpacchedato</hi>ti vivādūpacchedakāraṇā| dvīsu uppannesu yo vivādo bhaveyya, tassa anuppādoyevettha vivādupacchedo| <hi rend="bold">ekasmiṃ dīpe</hi>tiādinā dīpantarepi ekajjhaṃ na uppajjanti, pageva ekadīpeti dasseti| <hi rend="bold">so parihāyethā</hi>ti cakkavāḷassa padese eva vattitabbattā parihāyeyya|</p>

<p rend="bodytext" n="130"><hi rend="paranum">130</hi><hi rend="dot">.</hi> <hi rend="bold">manussatta</hi>nti manussabhāvo tasseva pabbajjādiguṇasampattiādīnaṃ yoggabhāvato| <hi rend="bold">liṅgasampattī</hi>ti purisabhāvo| <hi rend="bold">hetū</hi>ti manovacīpaṇidhānapubbikā hetusampadā| <hi rend="bold">satthāradassana</hi>nti satthusammukhībhāvo| <hi rend="bold">pabbajjā</hi>ti kammakiriyavādīsu tāpasesu, bhikkhūsu vā pabbajjā| <hi rend="bold">guṇasampattī</hi>ti abhiññādiguṇasampadā| <hi rend="bold">adhikāro</hi>ti buddhaṃ uddissa adhiko sakkāro| <hi rend="bold">chandatā</hi>ti <pb ed="V" n="2.0086"/> sammāsambodhiṃ uddissa sātisayo kattukamyatākusalacchando| <hi rend="bold">aṭṭhadhammasamodhānā</hi>ti etesaṃ aṭṭhannaṃ dhammānaṃ samāyogena| <hi rend="bold">abhinīhāro</hi>ti kāyapaṇidhānaṃ| <hi rend="bold">samijjhatī</hi>ti nipphajjatīti ayamettha saṅkhepo, vitthāro pana paramatthadīpaniyā <hi rend="bold">cariyāpiṭakavaṇṇanāya</hi> (cariyā. aṭṭha. pakiṇṇakakathā) vuttanayeneva veditabbo|</p>

<p rend="bodytext"><hi rend="bold">sabbākāraparipūramevā</hi>ti paripuṇṇalakkhaṇatāya sattussadādīhi sabbākārehi sampannameva| na hi itthiyā kosohitavatthaguyhatā sambhavati, dutiyapakati ca nāma paṭhamapakatito nihīnā eva| tenevāha anantaravāre <hi rend="bold">‘‘yasmā’’</hi>tiādi|</p>

<p rend="bodytext"><hi rend="bold">idha purisassa tattha nibbattanato</hi>ti imasmiṃ manussaloke purisabhūtassa tattha brahmaloke brahmattabhāvena nibbattanato| tena asatipi purisaliṅge purisākārā brahmāno hontīti dasseti| taṃyeva hi purisākāraṃ <pb ed="M" n="2.0302"/> sandhāya vuttaṃ – <hi rend="bold">‘‘yaṃ puriso brahmattaṃ kareyyā’’</hi>ti| tenevāha <hi rend="bold">‘‘samānepī’’</hi>tiādi| yadi evaṃ itthiyo brahmaloke na uppajjantīti āha <hi rend="bold">‘‘brahmatta’’</hi>ntiādi|</p>

<p rend="bodytext" n="131"><hi rend="paranum">131</hi><hi rend="dot">.</hi> <hi rend="bold">kāyaduccaritassā</hi>tiādipāḷiyā kammaniyāmo nāma kathito| samañjanaṃ samaṅgo, so etassa atthīti <hi rend="bold">samaṅgī,</hi> samannāgato| samañjanasīlo vā <hi rend="bold">samaṅgī</hi>| pubbabhāge <hi rend="bold">āyūhanasamaṅgitā,</hi> sanniṭṭhāpakacetanāvasena <hi rend="bold">cetanāsamaṅgitā</hi>| cetanāsantativasena vā <hi rend="bold">āyūhanasamaṅgitā,</hi> taṃtaṃcetanākhaṇavasena <hi rend="bold">cetanāsamaṅgitā</hi>| katūpacitassa avipakkavipākassa kammassa vasena <hi rend="bold">kammasamaṅgitā,</hi> kamme pana vipaccituṃ āraddhe vipākappavattivasena <hi rend="bold">vipākasamaṅgitā</hi>| kammādīnaṃ upaṭṭhānakālavasena <hi rend="bold">upaṭṭhānasamaṅgitā| kusalākusalakammāyūhanakkhaṇe</hi>ti kusalakammassa ca akusalakammassa ca samīhanakkhaṇe| <hi rend="bold">tathā</hi>ti iminā kusalākusalakammapadaṃ ākaḍḍhati| yathā kataṃ kammaṃ phaladānasamatthaṃ hoti, tathā kataṃ <hi rend="bold">upacitaṃ| vipākāraha</hi>nti dutiyabhavādīsu vipaccanārahaṃ| uppajjamānānaṃ upapattinimittaṃ upaṭṭhātīti yojanā| <hi rend="bold">calatī</hi>ti parivattati| ekena hi kammunā tajje nimitte upaṭṭhāpite paccayavisesavasena tato aññena kammunā aññassa nimittassa upaṭṭhānaṃ parivattanaṃ|</p>

<p rend="bodytext"><hi rend="bold">sunakhajīviko</hi>ti sunakhehi jīvanasīlo| <hi rend="bold">talasantharaṇapūja</hi>nti bhūmitalassa pupphehi santaraṇapūjaṃ| <hi rend="bold">āyūhanacetanākammasamaṅgitāvasenā</hi>ti kāyaduccaritassa aparāparaṃ āyūhanena sanniṭṭhāpakacetanāya <pb ed="V" n="2.0087"/> tasseva pakappane kammakkhayakarañāṇena akhepitattā yathūpacitakammunā ca samaṅgibhāvassa vasena|</p>

<p rend="bodytext" n="132"><hi rend="paranum">132</hi><hi rend="dot">.</hi> <hi rend="bold">evaṃ sassirika</hi>nti vuttappakārena anekadhātuvibhajanādinā nānānayavicittatāya paramanipuṇagambhīratāya ca atthato byañjanato ca sasobhaṃ katvā|</p>

<p rend="bodytext"><hi rend="bold">naṃ dhārehī</hi>ti ettha <hi rend="bold">na</hi>nti nipātamattaṃ| dhātuādivasena parivaṭṭīyanti atthā etehīti parivaṭṭā, desanābhedā| cattāro parivaṭṭā etassa, etasmiṃ vāti <hi rend="bold">catuparivaṭṭo,</hi> dhammapariyāyo| dhammo ca so pariyattibhāvato yathāvuttenatthena ādāsoti <hi rend="bold">dhammādāso</hi>| upaṭṭhānaṭṭhena yathādhammānaṃ ādāsotipi <hi rend="bold">dhammādāso</hi>| yathā hi ādāsena <pb ed="M" n="2.0303"/> sattānaṃ mukhe maladosaharaṇaṃ, evaṃ imināpi suttena yogīnaṃ mukhe maladosaharaṇaṃ| <hi rend="bold">tasmā</hi>ti yasmā iminā suttena kilese madditvā samathādhigamena yogino jayappattā; tasmā amatapurappavesane ugghosanamahābheritāya ca <hi rend="bold">amatadundubhi| idha vutta</hi>nti imasmiṃ sutte vuttaṃ| <hi rend="bold">anuttaro saṅgāmavijayo</hi>ti anuttarabhāvato kilesasaṅgāmavijayo, ‘‘vijeti etenā’’ti katvā| sesaṃ suviññeyyameva|</p>

<p rend="centre">bahudhātukasuttavaṇṇanāya līnatthappakāsanā samattā|</p>

</xml>