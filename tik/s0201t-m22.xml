<xml src="s0201t-m22.xml">
<sutra id="m22"/>
<p rend="subhead">2. alagaddūpamasuttavaṇṇanā</p>

<p rend="bodytext" n="234"><hi rend="paranum">234</hi><hi rend="dot">.</hi> <hi rend="bold">bādhayiṃsū</hi>ti <pb ed="V" n="2.0079"/> (sārattha. ṭī. pācittiya 3.417) haniṃsu| taṃtaṃsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho, anatikkamanaṭṭhena tasmiṃ antarāye niyuttā, antarāyaṃ vā phalaṃ arahanti, antarāyassa vā karaṇasīlāti <hi rend="bold">antarāyikā|</hi> tenāha <hi rend="bold">‘‘antarāyaṃ karontīti antarāyikā’’</hi>ti| <hi rend="bold">ānantariyadhammā</hi>ti ānantariyasabhāvacetanādhammā| tatrāyaṃ vacanattho – cutianantaraphalaṃ anantaraṃ nāma, tasmiṃ anantare niyuttā, tannibbattanena anantarakaraṇasīlā, anantarapayojanāti vā ānantarikā, te eva <hi rend="bold">ānantariyā</hi>ti vuttā| kammāni eva antarāyikāti <hi rend="bold">kammantarāyikā| mokkhasseva antarāyaṃ karoti, na saggassa</hi> micchācāralakkhaṇābhāvato| na hi bhikkhuniyā dhammarakkhitabhāvo atthi| pākatikabhikkhunīvasena cetaṃ vuttaṃ, ariyāya pana pavattaṃ apāyasaṃvattaniyameva| nandamāṇavako cettha nidassanaṃ| ubhinnaṃ samānacchandatāvasena vā asaggantarāyikatā, mokkhantarāyikatā pana mokkhatthapaṭipattiyā vidūsanato, abhibhavitvā pana pavattiyaṃ <pb ed="M" n="2.0083"/> saggantarāyikatāpi na sakkā nivāretunti| ahetukadiṭṭhiakiriyadiṭṭhinatthikadiṭṭhiyova niyatabhāvaṃ pattā <hi rend="bold">niyatamicchādiṭṭhidhammā| paṭisandhidhammā</hi>ti paṭisandhicittuppādamāha| paṇḍakādiggahaṇañcettha nidassanamattaṃ sabbāyapi ahetukapaṭisandhiyā vipākantarāyikabhāvato| yā hi ariye upavadati, sā cetanā <hi rend="bold">ariyūpavādadhammā| tato para</hi>nti khamāpanato upari| yaṃ panettha vattabbaṃ, taṃ mahāsīhanādassa līnatthapakāsane vuttameva| <hi rend="bold">yāva bhikkhubhāvaṃ paṭijānāti</hi> pārājikaṃ āpanno| <hi rend="bold">na vuṭṭhāti</hi> sesaṃ garukāpattiṃ| <hi rend="bold">na deseti</hi> lahukāpattiṃ|</p>

<p rend="bodytext"><hi rend="bold">ayaṃ bhikkhu</hi> ariṭṭho| <hi rend="bold">rasena rasaṃ saṃsanditvā</hi>ti anavajjena paccayaparibhuñjanarasena sāvajjaṃ kāmaguṇaparibhogarasaṃ samānetvā| <hi rend="bold">upanento viyā</hi>ti bandhanaṃ upanento viya| ‘‘ghaṭento viyā’’tipi pāṭho| <hi rend="bold">upasaṃharanto viyā</hi>ti sadisataṃ upasaṃharanto viya ekantasāvajje anavajjabhāvapakkhepena| <hi rend="bold">pāpaka</hi>nti lāmakaṭṭhena duggatisampāpanaṭṭhena ca pāpakaṃ| setukaraṇavasena <hi rend="bold">mahāsamuddaṃ bandhantena viya| sabbaññutaññāṇena</hi> ‘‘sāvajja’’nti diṭṭhaṃ ‘‘anavajja’’nti gahaṇena tena <hi rend="bold">paṭivirujjhanto</hi>| ekantato anantarāyikanti gahaṇena <hi rend="bold">vesārajjañāṇaṃ paṭibāhanto</hi>| kāmakaṇṭakehi ariyamaggasammāpaṭipatti na upakkilissatīti vadanto <hi rend="bold">‘‘ariyamagge khāṇukaṇṭakādīni</hi> <pb ed="V" n="2.0080"/> <hi rend="bold">pakkhipanto’’</hi>ti vutto| paṭhamapārājikasikkhāpadasaṅkhāte, ‘‘abrahmacariyaṃ pahāyā’’ti (dī. ni. 1.8, 194) ādidesanāsaṅkhāte ca <hi rend="bold">āṇācakke</hi>|</p>

<p rend="bodytext">pucchamānā <hi rend="bold">samanuyuñjanti nāma</hi>| pucchā hi anuyogoti| tenādhigatāya laddhiyā anuvajjanatthaṃ paccanubhāsanena puna paṭijānāpanaṃ patiṭṭhāpanaṃ, taṃ panassa ādāya samādāpanaṃ viya hotīti āha <hi rend="bold">‘‘samanugāhanti nāmā’’</hi>ti| tassā pana laddhiyā anuyuñjitāya vuccamānampi kāraṇaṃ kāraṇapatirūpakamevāti tassa pucchanaṃ <hi rend="bold">samanubhāsanaṃ| anudahanaṭṭhena</hi> anupāyapaṭipattiyā sampati āyatiñca anudahanaṭṭhena| <hi rend="bold">mahābhitāpanaṭṭhena</hi> anavaṭṭhitasabhāvatāya| <hi rend="bold">ittarapaccupaṭṭhānaṭṭhena</hi> muhuttaramaṇīyatāya| <hi rend="bold">tāvakālikaṭṭhena</hi> parehi abhibhavanīyatāya| <hi rend="bold">sabbaṅgapaccaṅgapalibhañjanaṭṭhena</hi> chedanabhedanādiadhikaraṇabhāvena| ugghāṭasadisatāya <pb ed="M" n="2.0084"/> <hi rend="bold">adhikuṭṭanaṭṭhena</hi>| avaṇe vaṇaṃ uppādetvā anto anupavisanasabhāvatāya <hi rend="bold">vinivijjhanaṭṭhena</hi>| diṭṭhadhammikasamparāyikanatthanimittatāya <hi rend="bold">sāsaṅkasappaṭibhayaṭṭhena|</hi> <hi rend="bold">diṭṭhithāmenā</hi>ti tassā diṭṭhiyā thāmagatabhāvena| <hi rend="bold">diṭṭhiparāmāsenā</hi>ti diṭṭhisaṅkhātaparāmasanena| diṭṭhiyeva hi dhammasabhāvaṃ atikkamitvā parato āmasanena parāmāso| <hi rend="bold">abhinivissā</hi>ti taṇhābhinivesapubbaṅgamena diṭṭhābhinivesena ‘‘idamevettha tatha’’nti abhinivisitvā| <hi rend="bold">yasmā hi abhinivesanaṃ tattha abhiniviṭṭhaṃ nāma hoti|</hi>tasmā āha<hi rend="bold"> ‘‘adhiṭṭhahitvā’’</hi>ti|</p>

<p rend="bodytext" n="235"><hi rend="paranum">235</hi><hi rend="dot">.</hi> <hi rend="bold">natthīti vattukāmopī</hi>ti attano laddhiṃ niguhetukāmatāya avajānitukāmopi| <hi rend="bold">sampaṭicchati</hi> paṭijānāti| <hi rend="bold">dve kathāti</hi> visaṃvādanakathaṃ sandhāya vadati| abhūtakathā hi pubbe pavattā bhūtakathāya vasena dve kathāti vuccati|</p>

<p rend="bodytext" n="236"><hi rend="paranum">236</hi><hi rend="dot">.</hi> <hi rend="bold">kassa kho nāmā</hi>ti iminā satthā ‘‘na mama tuyhaṃ tādisassa atthāya dhammadesanā nāma bhūtapubbā’’ti dasseti| tenāha <hi rend="bold">‘‘khattiyassa vā’’</hi>tiādi|</p>

<p rend="bodytext">ñāṇamayā usmā etassa atthīti usmī, tathārūpehi paccayehi anusmīkato tasmiṃ attabhāve paṭivedhagabbhoapi <hi rend="bold">usmīkato</hi>ti vikatabhāvato paññābījamassa imasmiṃ dhammavinaye api nu atthīti bhagavā bhikkhū pucchati| te <hi rend="bold">paṭikkhipantā vadanti</hi> ṭhānagatena duccaritena ñāṇupahatabhāvaṃ sampassantā| <hi rend="bold">nittejabhūto</hi>ti nittejaṃ bhūto tejohānippatto| tato eva bhikkhūnampi <pb ed="V" n="2.0081"/> sammukhā oloketuṃ asamatthatāya <hi rend="bold">pattakkhandho</hi> adhomukho| sahadhammikaṃ kiñci vattuṃ avisahanato <hi rend="bold">appaṭibhāno| sampattūpaganti</hi> sampattiāvahaṃ| <hi rend="bold">paṭippassambhento</hi>ti paṭisedhento|</p>

<p rend="bodytext" n="237"><hi rend="paranum">237</hi><hi rend="dot">.</hi> antarāyakaraladdhiyā sabhāvavibhāvanena <hi rend="bold">parisaṃ sodheti| nissāreti</hi> nīharati avisuddhadiṭṭhitāya| <hi rend="bold">kassaci</hi> buddhānubhāvaṃ ajānantassa| tassa hi evaṃ bhaveyya ‘‘sahasā kathita’’nti| na hi kadāci buddhānaṃ sahasā kiriyā nāma atthi| <hi rend="bold">assā</hi>ti ‘‘kassacī’’ti vuttabhikkhussa| <hi rend="bold">sutvāpi</hi> <pb ed="M" n="2.0085"/> <hi rend="bold">tuṇhībhāvaṃ āpajjeyyā</hi>ti athāpi siyāti sambandho| <hi rend="bold">taṃ sabba</hi>nti ‘‘sace hī’’tiādinā vuttaṃ sabbaṃ parikappanaṃ| <hi rend="bold">na karissantī</hi>ti parisāya laddhiṃ sodhetīti sambandho| <hi rend="bold">laddhiṃ pakāsento</hi>ti mahāsāvajjatāvasena pakāsento| <hi rend="bold">saññāvitakkehī</hi>ti subhanimittānubyañjanaggāhādivasena pavattehi saññāvitakkehi| tenāha <hi rend="bold">‘‘kilesakāmasampayuttehī’’</hi>ti| <hi rend="bold">methunasamācāra</hi>nti idaṃ adhikāravasena vuttaṃ| tadaññampi pana – ‘‘apica kho mātugāmassa ucchādanaṃ parimaddanaṃ nahāpanaṃ sambāhanaṃ sādiyatī’’tiādinā (a. ni. 7.50) āgataṃ visabhāgavatthuvisayaṃ āmisaparibhogaṃ| ‘‘aññatreva kāmehi aññatra kāmasaññāhi aññatra kāmavitakkehi samācarissatī’’ti <hi rend="bold">netaṃ ṭhānaṃ vijjati</hi>|</p>

<p rend="bodytext" n="238"><hi rend="paranum">238</hi><hi rend="dot">.</hi> yoniso paccavekkhaṇena natthi ettha chandarāgoti nicchandarāgo, taṃ <hi rend="bold">nicchandarāgaṃ</hi>| kadāci uposathikabhāvena samādinnasīlāpi honti kadāci noti <hi rend="bold">anibaddhasīlānaṃ gahaṭṭhānaṃ</hi>| sīlasamādānabhāvato <hi rend="bold">antarāyakaraṃ</hi>| vatthukāmānaṃ <hi rend="bold">sacchandarāgaparibhogañca</hi>| apaccavekkhaṇena <hi rend="bold">bhikkhūnaṃ āvaraṇakaraṃ</hi>| paccayānaṃ <hi rend="bold">sacchandarāgaparibhogañca</hi>| ayaṃ ariṭṭho duggahitāya pariyattiyā vasena amhe ceva abbhācikkhati, attānañca khanati, bahuñca apuññaṃ pasavatīti evaṃ saññā mā hontūti <hi rend="bold">duggahitāya pariyattiyā dosaṃ dassento āha| uggaṇhantī</hi>ti sajjhāyanti ceva vācuggataṃ karontā dhārenti cāti attho|</p>

<p rend="bodytext"><hi rend="bold">sutta</hi>ntiādinā navappabhedampi pariyattidhammaṃ pariyādiyati| kathaṃ suttaṃ navappabhedaṃ? sagāthakañhi suttaṃ <hi rend="bold">geyyaṃ,</hi> niggāthakaṃ suttaṃ <hi rend="bold">veyyākaraṇaṃ,</hi> tadubhayavinimuttañca suttaṃ udānādivisesasaññāvirahitaṃ natthi, yaṃ suttaṅgaṃ siyā, maṅgalasuttādīnañca suttaṅgasaṅgaho na siyā gāthābhāvato dhammapadādīnaṃ viya, geyyaṅgasaṅgaho vā siyā sagāthakattā sagāthāvaggassa viya, tathā ubhatovibhaṅgādīsu sagāthakappadesānanti? vuccate –</p>

<p rend="gatha1">suttanti <pb ed="V" n="2.0082"/> sāmaññavidhi, visesavidhayo pare|</p>

<p rend="gathalast">sanimittā nirūḷhattā, sahatāññena naññato|| (dī. ni. ṭī. 1.nidānakathāvaṇṇanā; a. ni. ṭī. 2.4.6; sārattha. ṭī. 1.bāhiranidānakathā)|</p>

<p rend="bodytext">sabbassapi <pb ed="M" n="2.0086"/> hi buddhavacanassa suttanti ayaṃ <hi rend="bold">sāmaññavidhi</hi>| tenevāha āyasmā mahākaccāno <hi rend="bold">nettiyaṃ</hi> (netti. 1.saṅgahavāra) ‘‘navavidhasuttantapariyeṭṭhī’’ti| ‘‘ettakaṃ tassa bhagavato suttāgataṃ suttapariyāpannaṃ (pāci. 655, 1242), sakavāde pañca suttasatānī’’ti (dha. sa. aṭṭha. nidānakathā; kathā. aṭṭha. nidānakathā) evamādi ca etassa atthassa sādhakaṃ| tadekadesesu pana geyyādayo <hi rend="bold">visesavidhayo</hi> tena tena nimittena patiṭṭhitā| tathā hi geyyassa sagāthakattaṃ tabbhāvanimittaṃ| lokepi hi sasilokaṃ sagāthakaṃ vā cuṇṇiyaganthaṃ ‘‘geyya’’nti vadanti| gāthāvirahe pana sati pucchaṃ katvā vissajjanabhāvo veyyākaraṇassa tabbhāvanimittaṃ| pucchāvissajjanañhi ‘‘byākaraṇa’’nti vuccati, byākaraṇameva veyyākaraṇaṃ|</p>

<p rend="bodytext">evaṃ sante sagāthakādīnampi pucchaṃ katvā vissajjanavasena pavattānaṃ veyyākaraṇabhāvo āpajjatīti? nāpajjati geyyādisaññānaṃ anokāsabhāvato, ‘‘gāthāvirahe satī’’ti visesitattā ca| tathā hi dhammapadādīsu kevalaṃ gāthābandhesu, sagāthakattepi somanassañāṇamayikagāthāyuttesu, ‘‘vuttañheta’’nti (itivu. 1) ādivacanasambandhesu, abbhutadhammapaṭisaṃyuttesu ca suttavisesesu yathākkamaṃ gāthā-udāna-itivuttaka-abbhutadhamma-saññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā, satipi pañhavissajjanabhāve sagāthakatte ca kesuci suttantesu vedassa labhāpanato vedallasaññā patiṭṭhitāti evaṃ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo| yaṃ panettha geyyaṅgādinimittarahitaṃ, taṃ suttaṅgaṃ visesasaññāparihārena sāmaññasaññāya pavattanatoti| nanu ca sagāthakaṃ suttaṃ geyyaṃ, niggāthakaṃ suttaṃ veyyākaraṇanti suttaṅgaṃ na sambhavatīti codanā tadavatthā evāti? na tadavatthā sodhitattā| sodhitañhi pubbe ‘‘gāthāvirahe sati pucchāvissajjanabhāvo veyyākaraṇassa tabbhāvanimitta’’nti|</p>

<p rend="bodytext">yañca vuttaṃ ‘‘gāthābhāvato maṅgalasuttādīnaṃ suttaṅgasaṅgaho na siyā’’ti (khu. pā. 5.1; su. ni. 261), taṃ na, <hi rend="bold">niruḷhattā</hi>| niruḷho hi maṅgalasuttādīnaṃ suttabhāvo| na hi <pb ed="M" n="2.0087"/> tāni dhammapadabuddhavaṃsādayo viya gāthābhāvena paññātāni, kintu suttabhāveneva| teneva hi <hi rend="bold">aṭṭhakathāyaṃ</hi> ‘‘suttanāmaka’’nti nāmaggahaṇaṃ kataṃ| yaṃ pana vuttaṃ ‘‘sagāthakattā geyyaṅgasaṅgaho siyā’’ti<pb ed="V" n="2.0083"/>, tadapi natthi, yasmā <hi rend="bold">sahatāññena</hi>| saha gāthāhīti hi sagāthakaṃ, sahabhāvo ca nāma atthato aññena hoti, na ca maṅgalasuttādīsu gāthāvinimutto koci suttapadeso atthi, yo ‘‘saha gāthāhī’’ti vucceyya, na ca samudāyo nāma koci atthi| yadapi vuttaṃ ‘‘ubhatovibhaṅgādīsu sagāthakappadesānaṃ geyyaṅgasaṅgaho siyā’’ti, tadapi <hi rend="bold">na aññato</hi>| aññā eva hi tā gāthā jātakādipariyāpannattā, ato na tāhi ubhatovibhaṅgādīnaṃ geyyaṅgabhāvoti| evaṃ suttādīnaṃ aṅgānaṃ aññamaññasaṅkarābhāvo veditabbo|</p>

<p rend="bodytext"><hi rend="bold">atthattha</hi>nti atthabhūtaṃ yathābhūtaṃ atthaṃ| anatthampi keci vipallāsavasena ‘‘attho’’ti gaṇhantīti ‘‘atthattha’’nti visesetvā vuttaṃ| <hi rend="bold">kāraṇattha</hi>nti kāraṇabhūtaṃ atthaṃ, sīlaṃ samādhissa kāraṇaṃ, samādhi vipassanāyāti evaṃ tassa tassa kāraṇabhūtaṃ atthaṃ| tenāha <hi rend="bold">‘‘imasmiṃ ṭhāne sīla’’</hi>ntiādi| tenetaṃ dasseti – imasmiṃ ṭhāne sīlaṃ kathitaṃ, tañca yāvadeva samādhatthaṃ, samādhi vipassanattho, vipassanā maggatthā, maggo phalattho, vaṭṭaṃ kathitaṃ yāvadeva vivaṭṭādhigamatthanti jānituṃ na sakkontīti| evaṃ pāḷiyaṃ ‘‘attha’’nti iminā bhāsitatthapayojanatthānaṃ gahitatā veditabbā| <hi rend="bold">na pariggaṇhantī</hi>ti na vicārenti, nijjhānapaññākkhamā na honti, nijjhāyitvā paññāya rocetvā gahetabbā na hontīti adhippāyo| <hi rend="bold">iti</hi> evaṃ etāya pariyattiyā <hi rend="bold">vādappamokkhānisaṃsā</hi> attano upari parehi āropitavādassa niggahassa mokkhapayojanā hutvā dhammaṃ pariyāpuṇanti| <hi rend="bold">vādappamokkho</hi> vā nindāpamokkho| <hi rend="bold">yassa cā</hi>ti yassa ca sīlādipūraṇena pattabbassa, maggassa vā tadadhigamena pattabbassa, phalassa vā tadadhigamena pattabbassa, anupādāvimokkhassa vā atthāya| <hi rend="bold">dhammaṃ pariyāpuṇanti,</hi> ñāyena pariyāpuṇantīti adhippāyo| <hi rend="bold">nānubhonti</hi> na vindanti| <hi rend="bold">tesaṃ te dhammā duggahitā</hi> upārambhamānadappamakkhapaḷāsādihetubhāvena <hi rend="bold">dīgharattaṃ ahitāya dukkhāya saṃvattanti</hi>|</p>

<p rend="bodytext" n="239"><hi rend="paranum">239</hi><hi rend="dot">.</hi> alaṃ <pb ed="M" n="2.0088"/> pariyatto gado assāti <hi rend="bold">alagaddo</hi> anunāsikalopaṃ da-kārāgamañca katvā| vaṭṭadukkhakantārato nittharaṇatthāya pariyatti <hi rend="bold">nittharaṇapariyatti</hi>| bhaṇḍāgāre niyutto bhaṇḍāgāriko, bhaṇḍāgāriko viya bhaṇḍāgāriko, dhammaratanānupālako| aññaṃ atthaṃ anapekkhitvā bhaṇḍāgārikasseva sato pariyatti <hi rend="bold">bhaṇḍāgārikapariyatti</hi>| ‘‘vaṃsānurakkhakovā’’ti avadhāraṇaṃ sīhāvalokanañāyena <hi rend="bold">tantidhārakova paveṇipālakovā</hi>ti purimapadadvayepi yojetabbaṃ|</p>

<p rend="bodytext">yadi tantidhāraṇādiatthaṃ buddhavacanassa pariyāpuṇanaṃ bhaṇḍāgārikapariyatti, kasmā ‘‘khīṇāsavassā’’ti visesetvā vuttaṃ, nanu ekaccassa puthujjanassapi ayaṃ nayo labbhatīti anuyogaṃ <pb ed="V" n="2.0084"/> sandhāyāha <hi rend="bold">‘‘yo panā’’</hi>tiādi| <hi rend="bold">attano ṭhāne</hi>ti nittharaṇaṭṭhāne| kāmaṃ puthujjano ‘‘paveṇiṃ pālessāmī’’ti ajjhāsayena pariyāpuṇāti| attano pana bhavakantārato anittiṇṇattā tassa sā pariyatti nittharaṇapariyatti eva nāma hotīti adhippāyo| tenāha <hi rend="bold">‘‘puthujjanassā’’</hi>tiādi|</p>

<p rend="bodytext"><hi rend="bold">nijjhānaṃ khamantī</hi>ti nijjhānapaññaṃ khamanti| tattha tattha āgate sīlādidhamme nijjhāyitvā paññāya rocetvā yāthāvato gahetabbā honti| tenāha <hi rend="bold">‘‘idha sīla’’</hi>ntiādi| na kevalaṃ suggahitaṃ pariyattiṃ nissāya maggabhāvanāphalasacchikiriyā, paravādaniggahasakavādapatiṭṭhāpanādīnipi ijjhantīti dassetuṃ <hi rend="bold">‘‘paravāde’’</hi>tiādi vuttaṃ| tenāha ‘‘uppannaṃ parappavādaṃ sahadhammena suniggahaṃ niggahitvā’’tiādi (dī. ni. 2.268)| <hi rend="bold">icchiticchitaṭṭhāna</hi>nti diṭṭhiviniveṭhanādivasena icchitaṃ icchitaṃ pāḷipadesaṃ| <hi rend="bold">mocetu</hi>nti apanetuṃ| ahitāya dukkhāya asaṃvattanampi tadabhāve uppajjanakahitasukhassa kāraṇameva tasmiṃ sati bhāvatoti| suggahitalagaddassapi hitāya sukhāya saṃvattanatā daṭṭhabbā|</p>

<p rend="bodytext" n="240"><hi rend="paranum">240</hi><hi rend="dot">.</hi> uttaranti etenāti uttaro, sinanti bandhantīti setu, uttaro ca so setu cāti <hi rend="bold">uttarasetu</hi>| kūlaṃ paratīraṃ vahati pāpetīti <hi rend="bold">kullaṃ| kalāpaṃ katvā baddho</hi>ti veḷunaḷādīhi kalāpavasena baddho| <hi rend="bold">aṇunti</hi> idaṃ aṭṭhasamāpattiārammaṇaṃ saññojanaṃ sandhāya vadati| <hi rend="bold">thūla</hi>nti <pb ed="M" n="2.0089"/> itaraṃ| <hi rend="bold">diṭṭhi</hi>nti yathābhūtadassanaṃ, vipassananti attho| <hi rend="bold">evaṃ parisuddhaṃ evaṃ pariyodāta</hi>nti tebhūmakesu dhammesu ñātaṃ ‘‘netaṃ mama, nesohamasmi, na meso attā’’ti, evaṃ taṇhādiṭṭhisaṃkilesābhāvena sabbaso visuddhaṃ, parisuddhattā eva pariyodātaṃ| <hi rend="bold">na allīyethā</hi>ti nikantivasena na nissayetha| <hi rend="bold">na kelāyethā</hi>ti na mamāyetha| <hi rend="bold">na dhanāyethā</hi>ti dhanaṃ drabyaṃ na kayirātha| <hi rend="bold">ubhayatthā</hi>ti samathe vipassanāya ca|</p>

<p rend="bodytext"><hi rend="bold">asaddhamme</hi>tiādīsu asataṃ hīnajjhāsayānaṃ dhammoti <hi rend="bold">asaddhammo</hi>| gāmavāsīnaṃ dhammoti <hi rend="bold">gāmadhammo</hi>| kilesānaṃ vassanasabhāvatāya <hi rend="bold">vasaladhammo</hi>| kilesehi dūsitattā thūlattā ca <hi rend="bold">duṭṭhullo</hi>| udakasuddhipariyosānatāya <hi rend="bold">odakantiko</hi>| ‘‘dhammāpi vo pahātabbā’’ti <hi rend="bold">imināpi ovādena</hi> bhikkhū uddissa kathentopi <hi rend="bold">ariṭṭhaṃyeva niggaṇhāti</hi>|</p>

<p rend="bodytext" n="241"><hi rend="paranum">241</hi><hi rend="dot">.</hi> <hi rend="bold">tividhaggāhavasenā</hi>ti taṇhāmānadiṭṭhiggāhavasena| yadi evaṃ <hi rend="bold">‘‘ahaṃ mamāti gaṇhātī’’</hi>ti gāhadvayameva kasmā vuttanti? nayidamevaṃ tatthāpi gāhattayasseva vuttattā| ‘‘aha’’nti <pb ed="V" n="2.0085"/> hi iminā mānadiṭṭhiggāhā vuttā ‘‘ahamasmī’’ti gāhasāmaññato| <hi rend="bold">diṭṭhipi diṭṭhiṭṭhānaṃ</hi> purimuppannāya diṭṭhiyā uttaradiṭṭhiyā sakkāyadiṭṭhiyā sassatadiṭṭhiyā ca kāraṇabhāvato| <hi rend="bold">ārammaṇaṃ</hi> pañca khandhā, rūpārammaṇādīni ca| <hi rend="bold">diṭṭhiyā paccayo</hi> avijjā-phassa-saññā-vitakka-ayonisomanasikāra-pāpamittaparatoghosādiko diṭṭhiyā upanissayādipaccayo| vuttañhetaṃ <hi rend="bold">paṭisambhidāyaṃ</hi> (paṭi. ma. 1.124)‘‘katamāni aṭṭha diṭṭhiṭṭhānāni avijjāpi phassopi saññāpi vitakkopi ayonisomanasikāropi pāpamittopi paratoghosopi diṭṭhiṭṭhāna’’ntiādi| <hi rend="bold">rūpārammaṇā</hi>ti ruppanasabhāvadhammārammaṇā| <hi rend="bold">rūpaṃ pana attāti na vattabbaṃ</hi> idha ‘‘rūpaṃ attato samanupassatī’’ti (saṃ. ni. 3.81, 345) imassa gāhassa anadhippetattā| so hi ‘‘yampi taṃ diṭṭhiṭṭhāna’’ntiādinā parato vuccati| idha pana ‘‘rūpavantaṃ attānaṃ samanupassati, attani rūpaṃ, rūpasmiṃ attāna’’nti ime tayo gāhā adhippetāti keci, tadayuttaṃ| yasmā rūpaṃ attā na hoti, attaggāhassa pana ālambanaṃ hoti, attasabhāveyeva vā rūpādidhamme ārabbha attadiṭṭhi uppajjati, na attānaṃ tassa paramatthato anupalabbhanato, tasmā rūpādiārammaṇāva attadiṭṭhīti katvā <pb ed="M" n="2.0090"/> vuttaṃ, rūpaṃ pana ‘‘attā’’ti na vattabbanti ayamettha attho| ‘‘yampi taṃ diṭṭhiṭṭhāna’’ntiādinā pana vipassanāpaṭivipassanā viya diṭṭhianupassanā nāma dassitā|</p>

<p rend="bodytext">gandharasaphoṭṭhabbāyatanānaṃ sampattagāhindriyavisayatāya patvā gahetabbatā| tañhi tassa attano visayaṃ paribhutvā sambandhaṃ hutvā gaṇhāti| <hi rend="bold">avasesāni sattāyatanāni viññātaṃ nāma</hi> manasā viññātabbato| aññathā itaresampi viññātatā siyā| <hi rend="bold">patta</hi>nti adhigataṃ| <hi rend="bold">pariyesita</hi>nti gavesitaṃ| <hi rend="bold">anuvicarita</hi>nti cintitaṃ| tenāha <hi rend="bold">‘‘manasā’’</hi>ti| ettha ca pattapariyesanānaṃ apaṭikkhepassa, visuṃ, ekajjhaṃ paṭikkhepassa ca vasena catukkoṭikaṃ dassetvā pattapariyesitehi anuvicaritassa bhedaṃ dassetuṃ <hi rend="bold">‘‘lokasmiñhī’’</hi>tiādi vuttaṃ| <hi rend="bold">pariyesitvā pattaṃ</hi> paṭhamaṃ cetasā pacchā kāyena pattattā <hi rend="bold">pattaṃ nāma| pariyesitvā nopattaṃ pariyesitaṃ nāma</hi> kevalaṃ pariyesitabhāvato| <hi rend="bold">apariyesitvā pattañca nopattañca</hi> manasā anuvicaritabbato <hi rend="bold">manasānuvicaritaṃ nāma</hi>|</p>

<p rend="bodytext">ayañca vikappo ākulo viyāti <hi rend="bold">‘‘atha vā’’</hi>tiādi vuttaṃ| <hi rend="bold">pattaṭṭhenā</hi>ti pattabhāvena pattatāsāmaññena| <hi rend="bold">apariyesitvā nopattaṃ manasānuvicaritaṃ nāma</hi> pattiyā pariyesanāya ca abhāvato| <hi rend="bold">sabbaṃ vā eta</hi>nti ‘‘pariyesitvā pattampī’’tiādinā vuttaṃ catubbidhampi| <hi rend="bold">iminā</hi>ti ‘‘yampi taṃ diṭṭhiṭṭhānaṃ’’tiādivacanena| <hi rend="bold">viññāṇārammaṇā taṇhāmānadiṭṭhiyo kathitā</hi> pārisesañāyena<pb ed="V" n="2.0086"/>| evaṃ pārisesañāyapariggahe kiṃ payojananti āha <hi rend="bold">‘‘desanāvilāsenā’’</hi>tiādi| yesaṃ vineyyānaṃ desetabbadhammassa sarūpaṃ anāmasitvā ārammaṇakicca-sampayuttadhamma-phalavisesādi-pakārantaravibhāvanena paṭivedho hoti, tesaṃ tappakārabhedehi dhammehi, yesaṃ pana yena ekeneva pakārena sarūpeneva vā vibhāvane kate paṭivedho hoti, tesaṃ taṃ vatvā dhammissarattā tadaññaṃ niravasesākāravibhāvanañca <hi rend="bold">desanāvilāso</hi>| tenāha <hi rend="bold">‘‘diṭṭhādiārammaṇavasena viññāṇaṃ dassita’’</hi>nti|</p>

<p rend="bodytext"><hi rend="bold">diṭṭhiṭṭhāna</hi>nti diṭṭhi eva diṭṭhiṭṭhānaṃ, taṃ heṭṭhā vuttanayameva| yaṃ rūpaṃ esā diṭṭhi ‘‘loko ca attā cā’’ti gaṇhāti| taṃ rūpaṃ sandhāya ‘‘so loko so attā’’ti vacanaṃ vuttanti yojanā| <hi rend="bold">so pecca</hi> <hi rend="bold">bhavissāmī</hi>ti <pb ed="M" n="2.0091"/> uddhamāghātanikavādavasenāyaṃ diṭṭhīti āha <hi rend="bold">‘‘so ahaṃ paralokaṃ gantvā nicco bhavissāmī’’</hi>tiādi| <hi rend="bold">dhuvo</hi>ti thiro| <hi rend="bold">sassato</hi>ti sabbadābhāvī| <hi rend="bold">avipariṇāmadhammo</hi>ti jarāya maraṇena ca avipariṇāmetabbasabhāvo, nibbikāroti attho| <hi rend="bold">tampi dassana</hi>nti tampi tathāvuttaṃ diṭṭhidassanaṃ attānaṃ viya taṇhādiṭṭhiggāhavisesena gaṇhāti| tenāha <hi rend="bold">‘‘etaṃ mamā’’</hi>tiādi| <hi rend="bold">diṭṭhārammaṇā</hi>ti diṭṭhivisayā| kathaṃ pana diṭṭhi diṭṭhivisayā hotīti āha <hi rend="bold">‘‘vipassanāyā’’</hi>tiādi| <hi rend="bold">paṭivipassanākāle</hi>ti yamakato sammasanādikālaṃ sandhāyāha| tattha akkharacintakānaṃ sadde viya, vedajjhāyīnaṃ vedasatthe viya ca diṭṭhiyaṃ diṭṭhigatikānaṃ diṭṭhiggāhappavatti daṭṭhabbā|</p>

<p rend="bodytext"><hi rend="bold">samanupassatī</hi>ti padassa ca tasso samanupassanā atthoti yojanā| tena samanupassanā nāma catubbidhāti dasseti| tattha ñāṇaṃ tāva samavisamaṃ sammā yāthāvato anupassatīti <hi rend="bold">samanupassanā</hi>| itarā pana saṃkilesavasena anu anu passantīti <hi rend="bold">samanupassanā</hi>| yadi evaṃ hotu tāva diṭṭhisamanupassanā micchādassanabhāvato, kathaṃ taṇhāmānāti? taṇhāyapi sattānaṃ pāpakaraṇe upāyadassanavasena paññāpatirūpikā pavatti labbhateva, yāya vañcananikatisāciyogā sambhavanti| mānopi seyyādinā dassanavaseneva tathā attānaṃ ūhatīti taṇhāmānānaṃ samanupassanāpatirūpikā pavatti labbhatīti daṭṭhabbaṃ| <hi rend="bold">avijjamāne</hi>ti ‘‘etaṃ mamā’’ti evaṃ gahetabbe taṇhāvatthusmiṃ ajjhattakhandhapañcake anupalabbhamāne vinaṭṭhe| <hi rend="bold">na paritassati</hi> bhayaparittāsataṇhāparittāsānaṃ maggena samugghātitattā|</p>

<p rend="bodytext" n="242"><hi rend="paranum">242</hi><hi rend="dot">.</hi> <hi rend="bold">catūhi kāraṇehī</hi>ti ‘‘asati na paritassatī’’ti vuttampi itarehi tīhi saha gahetvā vuttaṃ| <hi rend="bold">catūhi kāraṇehī</hi>ti catukkoṭikasuññatākathanassa kāraṇehi| <hi rend="bold">bahiddhā asatī</hi>ti bāhire <pb ed="V" n="2.0087"/> vatthusmiṃ avijjamāne| sā panassa avijjamānatā laddhavināsena vā aladdhālābhena vāti pāḷiyaṃ – ‘‘ahu vata me, taṃ vata me natthi, siyā vata me, taṃ vatāhaṃ na labhāmī’’ti vuttanti tadubhayaṃ parikkhāravasena vibhajitvā tattha paritassanaṃ dassetuṃ <hi rend="bold">‘‘bahiddhā parikkhāravināse’’</hi>tiādi vuttaṃ| tattha <hi rend="bold">yānaṃ</hi> ‘‘ratho vayha’’nti evamādi| <hi rend="bold">vāhanaṃ</hi> hatthiassādi|</p>

<p rend="bodytext"><hi rend="bold">yehi</hi> <pb ed="M" n="2.0092"/> <hi rend="bold">kilesehī</hi>ti yehi asantapatthanādīhi kilesehi| <hi rend="bold">evaṃ bhaveyyā</hi>ti evaṃ ‘‘ahu vata me’’tiādinā codanādi bhaveyya| <hi rend="bold">diṭṭhiṭṭhānādhiṭṭhānapariyuṭṭhānābhinivesānusayāna</hi>nti ettha aparāparaṃ pavattāsu diṭṭhīsu yā parato uppannā diṭṭhiyo, tāsaṃ purimuppannā diṭṭhiyo kāraṇaṭṭhena <hi rend="bold">diṭṭhiṭṭhānāni</hi>| adhikaraṇaṭṭhena <hi rend="bold">diṭṭhādhiṭṭhānāni,</hi> pariyuṭṭhānappattiyā sabbāpi <hi rend="bold">diṭṭhipariyuṭṭhānāni</hi>| ‘‘idameva saccaṃ moghamañña’’nti (ma. ni. 2.202, 427; 3.27-29; udā. 55; mahāni. 20; netti. 59) pavattiyā <hi rend="bold">abhinivesā</hi>| appahīnabhāvena santāne sayantīti <hi rend="bold">anusayā</hi>ti evaṃ diṭṭhiṭṭhānādīnaṃ padānaṃ vibhāgo veditabbo| taṇhādīhi kampaniyatāya sabbasaṅkhārāva iñjitānīti <hi rend="bold">sabbasaṅkhāriñjitāni</hi>| sesapadadvayepi eseva nayo| upadhīyati ettha dukkhanti upadhi, khandhāva upadhi <hi rend="bold">khandhūpadhi</hi>| esa nayo sesesupi| tadeva ca āgamma taṇhā khīyati virajjati nirujjhatīti yojanā| <hi rend="bold">ucchijjissāmi nāmassū</hi>tiādīsu nipātamattaṃ, saṃsaye vā| <hi rend="bold">tāso</hi>ti attaniyābhāvaṃ paṭicca taṇhāparittāso ceva bhayaparittāso ca| tenāha <hi rend="bold">‘‘tāso heso’’</hi>tiādi| <hi rend="bold">no cassaṃ,</hi> <hi rend="bold">no ca me siyā</hi>ti ‘‘aha’’nti kira koci no cassaṃ, ‘‘me’’ti ca kiñci no siyāti| tāsappatīkāradassanañhetaṃ|</p>

<p rend="bodytext" n="243"><hi rend="paranum">243</hi><hi rend="dot">.</hi> <hi rend="bold">ettāvatā</hi>ti ‘‘evaṃ vutte’’tiādinā, pucchānusandhivasena pavattāya ‘‘chayimāni, bhikkhave, diṭṭhiṭṭhānānī’’tiādinā (ma. ni. 1.241) vā| sāpi hi ajjhattakhandhavināse paritassanakaṃ dassetvā aparitassanakaṃ dassentī pavattāti tassanakassa suññatādassanaṃ akiccasādhakampi suññatādassanamevāti imesaṃ vasena <hi rend="bold">‘‘catukkoṭikā suññatā kathitā’’</hi>ti vuttaṃ| <hi rend="bold">bahiddhā parikkhāra</hi>nti bāhiraṃ saviññāṇakaṃ aviññāṇakañca sattopakaraṇaṃ| tañhi jīvitavuttiyā parikkhārakaṭṭhena ‘‘parikkhāro’’ti vuttaṃ| <hi rend="bold">pariggahaṃ nāma katvā</hi>ti <hi rend="bold">‘‘mama</hi> ida’’nti pariggahetabbatāya pariggahitaṃ nāma katvā| sabbopi diṭṭhiggāho ‘‘attā nicco dhuvo sassato, attā ucchijjati vinassatī’’tiādinā attadiṭṭhisannissayoyevāti vuttaṃ <hi rend="bold">‘‘sakkāyadiṭṭhipamukhā dvāsaṭṭhidiṭṭhiyo’’</hi>ti| ayāthāvaggāhinā abhinivesanapaññāpanānaṃ upatthambhabhāvato diṭṭhi eva nissayoti <hi rend="bold">diṭṭhinissayo| pariggaṇheyyā</hi>ti niccādivisesayuttaṃ katvā <pb ed="V" n="2.0088"/> pariggaṇheyya| kimevaṃ pariggahetuṃ sakkuṇeyya<pb ed="M" n="2.0093"/>? <hi rend="bold">sabbatthā</hi>ti ‘‘taṃ, bhikkhave, attavādupādānaṃ upādiyetha, taṃ, bhikkhave, diṭṭhinissayaṃ nissayethā’’ti etesupi|</p>

<p rend="bodytext" n="244"><hi rend="paranum">244</hi><hi rend="dot">.</hi> <hi rend="bold">attani vā satī</hi>ti yassa attano santakabhāvena kiñci attaniyanti vucceyya, tasmiṃ attani sati, so eva pana attā paramatthato natthīti adhippāyo| sakkā hi vattuṃ bāhirakaparikappito attā ‘‘paramattho’’ti? siyā khandhapañcakaṃ ñeyyasabhāvattā yathā taṃ ghaṭo, yadi pana tadaññaṃ nāma kiñci abhavissa, na taṃ niyamato viparītaṃ siyāti? na ca so paramatthato atthi pamāṇehi anupalabbhamānattā turaṅgamavisāṇaṃ viyāti| <hi rend="bold">attaniye vā parikkhāre satī</hi>ti ‘‘idaṃ nāma attano santaka’’nti tassa kiñcanabhāvena nicchite kismiñci vatthusmiṃ sati| attano idanti hi attaniyanti| <hi rend="bold">ahanti satī</hi>ti ‘‘ahaṃ nāmāya’’nti ahaṃkāravatthubhūte paramatthato niddhāritasarūpe kismiñci sati tassa santakabhāvena mamāti kiñci gahetuṃ yuttaṃ bhaveyya| <hi rend="bold">mamāti sati ‘‘aha’’</hi>nti etthāpi eseva nayo| iti paramatthato attano anupalabbhamānattā attaniyaṃ kiñci paramatthato natthevāti sabbasaṅkhārānaṃ anattatāya anattaniyataṃ, anattaniyatāya ca anattakataṃ dasseti| <hi rend="bold">bhūtato</hi>ti bhūtatthato| <hi rend="bold">tathato</hi>ti tathasabhāvato| <hi rend="bold">thirato</hi>ti ṭhitasabhāvato nibbikārato|</p>

<p rend="bodytext"><hi rend="bold">yasmā hutvā na hotī</hi>ti yasmā pubbe asantaṃ paccayasamavāyena hutvā uppajjitvā puna bhaṅgupagamena na hoti, tasmā na niccanti <hi rend="bold">aniccaṃ,</hi> adhuvanti attho| tato eva <hi rend="bold">uppādavayavattito</hi>ti uppajjanavasena nirujjhanavasena ca pavattanato| sabhāvavigamo idha <hi rend="bold">vipariṇāmo,</hi> khaṇikatā <hi rend="bold">tāvakālikatā,</hi> niccasabhāvābhāvo <hi rend="bold">eva niccapaṭikkhepo</hi>| aniccadhammā hi teneva attano aniccabhāvena atthato niccataṃ paṭikkhipanti nāma| tathā hi vuttaṃ ‘‘na niccanti anicca’’nti| uppādajarābhaṅgavasena rūpassa nirantarabādhatāti paṭipīḷanākārenassa <hi rend="bold">dukkhatā| santāpo</hi> dukkhadukkhatādivasena santāpanaṃ paridahanaṃ, tato evassa dussahatāya <hi rend="bold">dukkhamatā</hi>| tissannaṃ dukkhatānaṃ saṃsāradukkhassa ca adhiṭṭhānatāya <hi rend="bold">dukkhavatthukatā</hi>| sukhasabhāvābhāvo eva <hi rend="bold">sukhapaṭikkhepo</hi>| <hi rend="bold">vipariṇāmadhamma</hi>nti jarāya maraṇena ca vipariṇamanasabhāvaṃ| yasmā idaṃ rūpaṃ paccayasamavāyena <pb ed="M" n="2.0094"/> uppādaṃ, uppādānantaraṃ jaraṃ patvā avassameva bhijjati, bhinnañca bhinnameva, nāssa kassaci saṅkamoti bhavantarānupagamanasaṅkhātena saṅkamābhāvena vipariṇāmadhammataṃ pākaṭaṃ kātuṃ <hi rend="bold">‘‘bhavasaṅkanti upagamanasabhāva’’</hi>nti vuttaṃ| <hi rend="bold">pakatibhāvavijahanaṃ</hi> sabhāvavigamo nirujjhanameva| nti aniccaṃ dukkhaṃ vipariṇāmadhammaṃ rūpaṃ| <hi rend="bold">iminā</hi>ti ‘‘no hetaṃ, bhante’’ti rūpassa taṇhādiggāhānaṃ vatthubhāvapaṭikkhepena| rūpañhi uppannaṃ ṭhitiṃ <pb ed="V" n="2.0089"/> mā pāpuṇātu, ṭhitippattaṃ mā jīratu, jarappattaṃ mā bhijjatu, udayabbayehi mā kilamiyatūti na ettha kassaci vasībhāvo atthi, svāyamassa avasavattanaṭṭho anattatāsallakkhaṇassa kāraṇaṃ hotīti āha <hi rend="bold">‘‘avasavattanākārena rūpaṃ, bhante, anattāti paṭijānantī’’</hi>ti| nivāsikārakavedakadhiṭṭhāyakavirahena tato suññatā <hi rend="bold">suññaṭṭho,</hi> sāmibhūtassa kassaci abhāvo <hi rend="bold">assāmikaṭṭho,</hi> yathāvuttavasavattibhāvābhāvo <hi rend="bold">anissaraṭṭho,</hi> paraparikappitattasabhāvābhāvo eva <hi rend="bold">attapaṭikkhepaṭṭho</hi>|</p>

<p rend="bodytext">yasmā aniccalakkhaṇena viya dukkhalakkhaṇaṃ, tadubhayena anattalakkhaṇaṃ suviññāpayaṃ, na kevalaṃ, tasmā tadubhayenettha anattalakkhaṇavibhāvanaṃ katanti dassento <hi rend="bold">‘‘bhagavā hī’’ti</hi>ādimāha| tattha <hi rend="bold">aniccavasenā</hi>ti aniccatāvasena| <hi rend="bold">dukkhavasenā</hi>ti dukkhatāvasena| <hi rend="bold">na upapajjatī</hi>ti na yujjati| tameva ayujjamānataṃ dassetuṃ <hi rend="bold">‘‘cakkhussa uppādopī’’</hi>tiādi vuttaṃ| yasmā attavādī attānaṃ niccaṃ paññapeti, cakkhuṃ pana aniccaṃ, tasmā cakkhu viya attāpi anicco āpanno| tenāha <hi rend="bold">‘‘yassa kho panā’’</hi>tiādi| tattha <hi rend="bold">vetī</hi>ti vigacchati nirujjhati| <hi rend="bold">iti cakkhu anattā</hi>ti cakkhussa udayabbayavantatāya aniccatā, attano ca attavādinā aniccatāya anicchitattā cakkhu anattā|</p>

<p rend="bodytext">kāmaṃ <hi rend="bold">anattalakkhaṇasutte</hi> (saṃ. ni. 3.59; mahāva. 20) – ‘‘yasmā ca kho, bhikkhave, rūpaṃ anattā, tasmā rūpaṃ ābādhāya saṃvattatī’’ti rūpassa anattatāya dukkhatā vibhāvitā viya dissati, tathāpi ‘‘yasmā rūpaṃ ābādhāya saṃvattati, tasmā anattā’’ti pākaṭatāya sābādhatāya rūpassa attasārābhāvo vibhāvito, tato eva ca ‘‘na labbhati rūpe evaṃ me rūpaṃ hotu, evaṃ me rūpaṃ mā ahosī’’ti rūpe kassaci anissaratā, tassa ca avasavattanākāro dassitoti āha <hi rend="bold">‘‘dukkhavasena anattataṃ</hi> <pb ed="M" n="2.0095"/> <hi rend="bold">dassetī’’</hi>ti| <hi rend="bold">yadaniccaṃ taṃ dukkha</hi>nti yaṃ vatthu aniccaṃ, taṃ dukkhaṃ udayabbayapaṭipīḷitattā, yaṃ pana niccaṃ tadabhāvato, taṃ sukhaṃ yathā taṃ nibbānanti adhippāyo| <hi rend="bold">yaṃ ta</hi>nti kāraṇaniddesovāyaṃ, yasmā rūpaṃ aniccaṃ, taṃ tasmāti attho| <hi rend="bold">yaṃ dukkhaṃ tadanattā</hi>ti ettha vuttanayeneva attho veditabbo| <hi rend="bold">anicca</hi>nti iminā ghaṭādi viya paccayuppannattā rūpaṃ aniccanti imamatthaṃ dasseti| imināva nayena ‘‘anattā’’ti vattuṃ labbhamānepi <hi rend="bold">‘‘anattā’’ti vattā nāma natthi| evaṃ dukkhanti vadantī</hi>ti etthāpi yathārahaṃ vattabbaṃ ‘‘akkhisūlādivikārappattakāle viya paccayuppannattā dukkhaṃ rūpa’’ntiādinā| <hi rend="bold">duddasaṃ duppaññāpanaṃ</hi>| tathā hi sarabhaṅgādayopi satthāro nāddasaṃsu, kuto paññāpanā| <hi rend="bold">tayidaṃ</hi> anattalakkhaṇaṃ|</p>

<p rend="bodytext"><hi rend="bold">tasmātihā</hi>tiādinā <pb ed="V" n="2.0090"/> tiyaddhagatarūpaṃ lakkhaṇattayaṃ āropetvā vuttanti āha <hi rend="bold">‘‘etarahi aññadāpī’’</hi>ti| taṃ pana yādisaṃ tādisampi tathā vuttanti ajjhattādivisesopi vattabbo| <hi rend="bold">pi</hi>-saddena vā tassāpi saṅgaho daṭṭhabbo|</p>

<p rend="bodytext" n="245"><hi rend="paranum">245</hi><hi rend="dot">.</hi> <hi rend="bold">ukkaṇṭhatī</hi>ti nābhiramati| aññattha ‘‘nibbidā’’ti balavavipassanā vuccati, sānulomā pana saṅkhārupekkhā ‘‘vuṭṭhānagāminī’’ti, sā idha kathaṃ nibbidā nāma jātāti āha <hi rend="bold">‘‘vuṭṭhānagāminivipassanāya hī’’</hi>tiādi| iminā sikhāpattanibbedatāya vuṭṭhānagāminī idha nibbidānāmena vuttāti dasseti|</p>

<p rend="bodytext">‘‘so anupubbena saññaggaṃ phusatī’’ti (dī. ni. 1.414, 415) vatvā ‘‘saññā kho poṭṭhapāda paṭhamaṃ uppajjati, pacchā ñāṇa’’nti (dī. ni. 1.416) vuttattā <hi rend="bold">saññagganti vuttā</hi> lokiyāsu pahānasaññāsu sikhāpattabhāvato| <hi rend="bold">dhammaṭṭhitiñāṇanti vuttā</hi> idappaccayatādassanassa matthakappattīti katvā| tato parañhi asaṅkhatārammaṇaṃ ñāṇaṃ hoti| tenāha – ‘‘pubbe kho susima dhammaṭṭhitiñāṇaṃ, pacchā nibbāne ñāṇa’’nti (saṃ. ni. 2.70)| <hi rend="bold">pārisuddhipadhāniyaṅganti vuttā</hi> maggādhigamassa paripanthabhūtasabbasaṃkilesavisuddhi padhānikassa yogino, padhānabhāvanāya vā jātaṃ aṅganti katvā| <hi rend="bold">paṭipadāñāṇadassanavisuddhīti vuttā</hi> paramukkaṃsagatapaṭipadāñāṇadassanavisuddhibhāvato| <hi rend="bold">atammayata</hi>nti ettha <hi rend="bold">tammayatā nāma</hi> taṇhā, kāmataṇhādīsu tāya tāya nibbattattā tammayaṃ nāma tebhūmikappavattaṃ, tassa <pb ed="M" n="2.0096"/> bhāvoti katvā| tassā taṇhāya pariyādānato vuṭṭhānagāminivipassanā <hi rend="bold">atammayatā</hi>ti vuccati| <hi rend="bold">nissāyā</hi>ti taṃ atammayataṃ paccayaṃ katvā| <hi rend="bold">āgammā</hi>ti tasseva vevacanaṃ| <hi rend="bold">nānattā</hi>ti nānāsabhāvā bahū anekappakārā| <hi rend="bold">nānattasitā</hi>ti nānārammaṇanissitā rūpādivisayā| <hi rend="bold">ekattā</hi>ti ekasabhāvā| <hi rend="bold">ekattasitā</hi>ti ekaṃyeva ārammaṇaṃ nissitā| <hi rend="bold">taṃ nissāyā</hi>ti taṃ ekattasitaṃ upekkhaṃ paccayaṃ katvā| <hi rend="bold">etissā</hi>ti etissā upekkhāya| <hi rend="bold">pahānaṃ hotī</hi>ti aññāṇupekkhato pabhuti sabbaṃ upekkhaṃ pajahitvā ṭhitassa ‘‘atammayatā’’ti vuttāya vuṭṭhānagāminivipassanāya arūpāvacarasamāpattiupekkhāya vipassanupekkhāya ca pahānaṃ hotīti <hi rend="bold">pariyādānanti vuttā</hi>ti| sabbasaṅkhāragatassa muñcitukamyatāpaṭisaṅkhānassa sikhāpattabhāvato vuṭṭhānagāminī muñcitukamyatā paṭisaṅkhānanti ca vuttā| mudumajjhādivasena pavattiākāramattaṃ, atthato <pb ed="V" n="2.0091"/> <hi rend="bold">ekatthā</hi> muñcitukamyatādayo, <hi rend="bold">byañjanameva nānaṃ| dvīhi nāmehī</hi>ti gotrabhu, vodānanti imehi dvīhi nāmehi|</p>

<p rend="bodytext"><hi rend="bold">virāgoti maggo,</hi> accantameva virajjati etenāti <hi rend="bold">virāgo,</hi> tena| <hi rend="bold">maggena</hi> hetubhūtena| <hi rend="bold">vimuccatī</hi>ti paṭippassaddhivimuttivasena vimuccati| tenāha <hi rend="bold">‘‘phalaṃ kathita’’</hi>nti|</p>

<p rend="bodytext"><hi rend="bold">mahākhīṇāsavo</hi>ti pasaṃsāvacanaṃ yathā ‘‘mahārājā’’ti| tathā hi taṃ pasaṃsanto satthā <hi rend="bold">‘‘ayaṃ vuccati, bhikkhave, bhikkhu ukkhittapaligho itipī’’</hi>tiādimāhāti| tadatthaṃ vivarituṃ <hi rend="bold">‘‘idāni tassā’’</hi>tiādi vuttaṃ| <hi rend="bold">yathābhūtehī</hi>ti yāthāvato bhūtehi| <hi rend="bold">durukkhipanaṭṭhenā</hi>ti pacurajanehi ukkhipituṃ asakkuṇeyyabhāvena| nibbānanagarappavese vibandhanena paligho viyāti <hi rend="bold">palighoti vuccati</hi>| matthakacchinno tālo pattaphalādīnaṃ anaṅgato tālāvatthu asive ‘‘sivā’’ti samaññā viya| tenāha <hi rend="bold">‘‘sīsacchinnatālo viya katā’’</hi>ti| punabbhavassa karaṇasīlo, punabbhavaṃ vā phalaṃ arahatīti <hi rend="bold">ponobhaviko</hi>| evaṃbhūto pana punabbhavaṃ deti nāmāti āha <hi rend="bold">‘‘punabbhavadāyako’’</hi>ti| <hi rend="bold">punabbhavakhandhānaṃ paccayo</hi>ti iminā jātisaṃsāroti phalūpacārena kāraṇaṃ vuttanti dasseti| <hi rend="bold">parikkhāti vuccati</hi> santānassa parikkhipanato| <hi rend="bold">saṃkiṇṇattā</hi>ti sabbaso kiṇṇattā vināsitattā| <hi rend="bold">gabbhīrānugataṭṭhenā</hi>ti gambhīraṃ anupaviṭṭhaṭṭhena| <hi rend="bold">luñcitvā</hi>ti <pb ed="M" n="2.0097"/> uddharitvā| <hi rend="bold">etānī</hi>ti kāmarāgasaññojanādīni| <hi rend="bold">aggaḷāti vuccanti</hi> avadhāraṇaṭṭhena| aggamaggena patito mānaddhajo etassāti <hi rend="bold">patitamānaddhajo</hi>| itarabhāroropanassa purimapadehi pakāsitattā <hi rend="bold">‘‘mānabhārasseva oropitattā pannabhāroti adhippeto’’</hi>ti vuttaṃ| <hi rend="bold">mānasaṃyogeneva visaṃyuttattā</hi>ti etthāpi eseva nayo| pañcapi khandhe avisesato asmīti gahetvā pavattamāno ‘‘asmimāno’’ti adhippetoti vuttaṃ <hi rend="bold">‘‘rūpe asmīti māno’’</hi>tiādi|</p>

<p rend="bodytext">nagaradvārassa parissayapaṭibāhanatthañceva sobhanatthañca ubhosu passesu esikatthambhe nikhaṇitvā ṭhapentīti āha <hi rend="bold">‘‘nagaradvāre ussāpite esikatthambhe’’</hi>ti| pākāraviddhaṃsaneneva parikkhāya bhūmisamakaraṇaṃ hotīti āha <hi rend="bold">‘‘pākāraṃ bhindanto parikkhaṃ saṃkiritvā’’</hi>ti| <hi rend="bold">eva</hi>ntiādi upamāsaṃsandanaṃ| santo saṃvijjamāno kāyo dhammasamūhoti <hi rend="bold">sakkāyo,</hi> upādānakkhandhapañcakaṃ| <hi rend="bold">dvattiṃsa kammakāraṇā</hi> dukkhakkhandhe āgatā| akkhirogasīsarogādayo <hi rend="bold">aṭṭhanavuti rogā</hi>| rājabhayādīni <hi rend="bold">pañcavīsati mahābhayāni</hi>|</p>

<p rend="bodytext" n="246"><hi rend="paranum">246</hi><hi rend="dot">.</hi> <hi rend="bold">anadhigamanīyaviññāṇata</hi>nti <pb ed="V" n="2.0092"/> ‘‘idaṃ nāma nissāya iminā nāma ākārena pavattatī’’ti evaṃ duviññeyyacittataṃ| <hi rend="bold">anvesa</hi>nti paccatte ekavacananti āha <hi rend="bold">‘‘anvesanto’’</hi>ti| <hi rend="bold">sattopi tathāgatoti vuccati</hi> ‘‘tathāgato paraṃ maraṇā’’tiādīsu (dī. ni. 1.65) viya| satto hi yatheko kammakilesehi itthattaṃ āgato, tathā aparopi āgatoti ‘‘tathāgato’’ti vuccati| <hi rend="bold">uttamapuggalo</hi>ti bhagavantaṃ sandhāya vadati| <hi rend="bold">khīṇāsavopī</hi>ti yo koci khīṇāsavopi ‘‘tathāgato’’ti adhippeto| sopi hi yatheko catūsu satipaṭṭhānesu sūpaṭṭhitacitto satta bojjhaṅge yathābhūtaṃ bhāvetvā anuttaraṃ arahattaṃ āgato adhigato, tathā aparopi āgatoti ‘‘tathāgato’’ti vuccati| <hi rend="bold">asaṃvijjamāno</hi>ti paramatthato anupalabbhanīyo| <hi rend="bold">avindeyyo</hi>ti na vinditabbo, duviññeyyoti attho|</p>

<p rend="bodytext"><hi rend="bold">tathāgato satto puggaloti na paññapemi</hi> paramatthato sattasseva abhāvatoti adhippāyo| <hi rend="bold">kiṃ paññapessāmi</hi> paññattiupādānassapi dharamānakassa <pb ed="M" n="2.0098"/> abhāvato| ‘‘anuppādo khemaṃ, anuppatti khema’’ntiādinā asaṅkhatāya dhātuyā pakkhandhanavasena pavattaṃ aggaphalasamāpattiatthaṃ <hi rend="bold">vipassanācittaṃ vā</hi>|</p>

<p rend="bodytext"><hi rend="bold">tucchā</hi>ti karaṇe nissakkavacananti āha <hi rend="bold">‘‘tucchakenā’’</hi>ti| vinayatīti vinayo, so eva <hi rend="bold">venayiko| tathā ma</hi>nti tathābhūtaṃ maṃ| paramatthato vijjamānassa hi sattassa abhāvaṃ vadanto sattavināsapaññāpako ca nāma siyā, ahaṃ pana paramatthato avijjamānaṃ taṃ ‘‘natthī’’ti vadāmi| yathā ca loko voharati, tatheva taṃ voharāmi, tathābhūtaṃ maṃ ye samaṇabrāhmaṇā ‘‘venayiko samaṇo gotamo’’ti vadantā asatā tucchā musā abhūtena abbhācikkhantīti yojanā| appaṭisandhikassa khīṇāsavassa carimacittaṃ nirupādānato anupādāno viya jātavedo parinibbutaṃ idaṃ nāma nissitanti na paññāyatīti vadanto kimettāvatā ucchedavādī bhaveyya, nāhaṃ kadācipi atthi, nāpi koci atthīti vadāmi| evaṃ sante kiṃ nissāya te moghapurisā sato sattassa nāma ucchedaṃ vināsaṃ vibhavaṃ paññapetīti vadantā asatā…pe.… abbhācikkhantīti ayamettha adhippāyo|</p>

<p rend="bodytext"><hi rend="bold">mahābodhimaṇḍamhīti bodhimaṇḍa</hi>ggahaṇena sattasattāhamāha| tena dhammacakkapavattanato (saṃ. ni. 5.1081; mahāva. 13; paṭi. ma. 2.30) pubbe vuttaṃ tantidesanaṃ vadati<pb ed="V" n="2.0093"/>| <hi rend="bold">catusaccameva paññapemī</hi>ti etena saccavimuttā satthudesanā natthīti dasseti| ettha ca – ‘‘pubbe ceva etarahi ca dukkhañceva paññapemi dukkhassa ca nirodha’’nti vadanto bhagavā nāhaṃ kadācipi ‘‘attā ucchijjati, vinassatī’’ti vā, ‘‘attā nāma koci atthī’’ti vā vadāmi| evaṃ sante kiṃ nissāya te moghapurisā ‘‘sato sattassa ucchedaṃ vināsaṃ vibhavaṃ paññapetī’’ti asatā tucchena abbhācikkhantīti dasseti| <hi rend="bold">pare</hi>ti amāmakā, mama ovādassa abhājanabhūtāti atthoti āha <hi rend="bold">‘‘saccāni…pe.… asamatthapuggalā’’</hi>ti| <hi rend="bold">adhippāyenā</hi>ti iminā tesaṃ adhippāyamattaṃ, rosanavihesanāni pana tathāgatassa ākāsassa vilikhanaṃ viya na sambhavantiyevāti dasseti| āhanati cittanti <hi rend="bold">āghāto</hi>| appatītā honti etenāti <hi rend="bold">appaccayo</hi>| cittaṃ na abhirādhayatīti <hi rend="bold">anabhiraddhi| atuṭṭhī</hi>ti tuṭṭhipaṭipakkho tathāpavatto cittuppādo, kodho eva vā|</p>

<p rend="bodytext"><hi rend="bold">pare</hi>ti <pb ed="M" n="2.0099"/> aññe ekacce| ānandanti pamodanti etenāti <hi rend="bold">ānando,</hi> pītiyā evetaṃ adhivacanaṃ| sobhanamanatā <hi rend="bold">somanassaṃ,</hi> cetasikasukhassetaṃ adhivacanaṃ| uppilati purimāvatthāya bhijjati visesaṃ āpajjatīti uppilaṃ, tadeva uppilāvitaṃ, tassa bhāvo <hi rend="bold">uppilāvitattaṃ</hi>| yāya uppannāya kāyacittaṃ vātapūritabhattā viya uddhumāyanākārappattaṃ hoti, tassā gehassitāya odaggiyapītiyā etaṃ adhivacanaṃ| <hi rend="bold">saccāni paṭivijjhituṃ asamatthā</hi>ti dukkhameva uppajjati nirujjhati ca, na añño satto nāma atthīti evaṃ jānituṃ asamatthā ‘‘attā nāma atthī’’ti evaṃdiṭṭhino appahīnavipallāsā| uttamaṃ pasādanīyaṭṭhānaṃ <hi rend="bold">tathāgatampi akkosanti,</hi> kimaṅgaṃ pana bhikkhūti adhippāyo|</p>

<p rend="bodytext" n="247"><hi rend="paranum">247</hi><hi rend="dot">.</hi> anattaniyepi khandhapañcake micchāgāhavasena attaniyasaññāya pavattassa chandarāgassa pahānaṃ| <hi rend="bold">amhākaṃ neva attā</hi>ti yasmā rūpavedanādiyeva attaggāhavatthu tabbinimuttassa lobhaneyyassa abhāvato| etaṃ tiṇakaṭṭhasākhāpalāsaṃ na amhākaṃ rūpaṃ, na viññāṇaṃ, tasmā amhākaṃ neva attāti yojanā| ajjhattikassa vatthuno neva attāti paṭikkhittattā bāhiravatthu attaniyabhāvena paṭikkhittaṃ hotīti āha <hi rend="bold">‘‘amhākaṃ cīvarādiparikkhāropi na hotī’’</hi>ti| <hi rend="bold">khandhapañcakaṃyevā</hi>ti bāhiravatthuṃ nidassanaṃ katvā khandhapañcakaṃyeva <hi rend="bold">na tumhākanti pajahāpeti| na uppāṭetvā</hi> kandaṃ viya| <hi rend="bold">na luñcitvā vā</hi> kese viyāti| iminā rūpādīnaṃ nāmamukhena pahānaṃ icchanti| ulliṅgitamatthaṃ <hi rend="bold">chandarāgavinayena pajahāpetī</hi>ti sarūpato dasseti|</p>

<p rend="bodytext" n="248"><hi rend="paranum">248</hi><hi rend="dot">.</hi> ‘‘taṃ <pb ed="V" n="2.0094"/> kiṃ maññatha, bhikkhave, rūpaṃ niccaṃ vā’’tiādi desanā <hi rend="bold">tiparivaṭṭaṃ| yāva imaṃ ṭhāna</hi>nti ‘‘evaṃ svākkhāto’’ti yāvāyaṃ pāḷipadeso| suviññeyyabhāvena akkhātattāpi <hi rend="bold">svākkhāto</hi>ti āha <hi rend="bold">‘‘sukathitattā eva uttāno vivaṭo pakāsito’’</hi>ti| tiriyaṃ vidāraṇena <hi rend="bold">chinnaṃ,</hi> dīghaso phālanena <hi rend="bold">bhinnaṃ,</hi> tato eva tattha tattha sibbitagaṇṭhikatajiṇṇavatthaṃ pilotikā, tadabhāvato <hi rend="bold">chinnapilotiko,</hi> pilotikarahitoti attho| iriyāpatha-saṇṭhapanavijjamānajhāna-vipassanāni chinnāya avijjamānāya paṭipattiyā sibbanagaṇṭhikaraṇasadisāni, tādisaṃ idha natthīti āha <hi rend="bold">‘‘na hettha…pe.… atthī’’</hi>ti| <hi rend="bold">patiṭṭhātuṃ na labhatī</hi>ti pesalehi <pb ed="M" n="2.0100"/> saddhiṃ saṃvāsavasenapi patiṭṭhātuṃ na labhati, visesādhigamavasena pana vattabbameva natthi|</p>

<p rend="bodytext"><hi rend="bold">kāraṇḍavaṃ niddhamathā</hi>ti vipannasīlatāya kacavarabhūtaṃ puggalaṃ kacavaramiva nirapekkhā apanetha| <hi rend="bold">kasambuñcāpakassathā</hi>ti kasaṭabhūtañca naṃ khattiyādīnaṃ majjhagataṃ sambhinnaṃ paggharitakuṭṭhaṃ caṇḍālaṃ viya apakassatha nikkaḍḍhatha| kiṃ kāraṇaṃ? saṅghārāmo nāma sīlavantānaṃ kato, na dussīlānaṃ, yato etadeva| <hi rend="bold">tato palāpe vāhetha, assamaṇe samaṇamānine</hi>ti yathā palāpā antosārarahitā ataṇḍulā bahi thusena vīhi viya dissanti, evaṃ pāpabhikkhū antosīlarahitāpi bahi kāsāvādiparikkhārena bhikkhū viya dissanti, tasmā ‘‘palāpā’’ti vuccanti, te palāpe vāhetha odhunātha vidhamatha| paramatthato assamaṇe vesamattena samaṇamānine evaṃ <hi rend="bold">niddhamitvāna…pe.…</hi> <hi rend="bold">patissatā</hi>ti| tattha <hi rend="bold">kappayavho</hi>ti kappetha, karothāti vuttaṃ hoti| <hi rend="bold">patissatā</hi>ti pati pati satā sampajānantā suṭṭhu pajānantā| <hi rend="bold">patissatā</hi> vā sappatissā aññamaññaṃ sagāravā| athevaṃ suddhā suddhehi saṃvāsaṃ kappentā diṭṭhisīlasāmaññena <hi rend="bold">samaggā</hi>| anukkamena paripākagatapaññatāya <hi rend="bold">nipakā</hi>| sabbassevimassa dukkhavaṭṭassa <hi rend="bold">antaṃ karissatha,</hi> parinibbānaṃ pāpuṇissathāti attho|</p>

<p rend="bodytext"><hi rend="bold">vaṭṭaṃ tesaṃ natthi paññāpanāya</hi> sabbaso samucchinnavaṭṭamūlakattā|</p>

<p rend="bodytext">dhammaṃ anussaranti, dhammassa vā anussaraṇasīlāti <hi rend="bold">dhammānusārino</hi>| evaṃ <hi rend="bold">saddhānusārino</hi>pi veditabbā| <hi rend="bold">paṭipannassā</hi>ti paṭipajjamānassa, sotāpattimaggaṭṭhopi adhippeto| <hi rend="bold">adhimatta</hi>nti balavaṃ| <hi rend="bold">paññāvāhī</hi>ti paññaṃ vāheti, paññā vā imaṃ puggalaṃ vahatīti paññāvāhītipi vadanti| <hi rend="bold">paññāpubbaṅgama</hi>nti paññaṃ purecārikaṃ katvā| <hi rend="bold">ayaṃ vuccatī</hi>ti ayaṃ evarūpo puggalo paññāsaṅkhātena dhammena sarati anussaratīti <hi rend="bold">dhammānusārī</hi>| <hi rend="bold">saddhāvāhī</hi>ti saddhaṃ vāheti, saddhā vā <pb ed="V" n="2.0095"/> imaṃ puggalaṃ vahatīti saddhāvāhītipi vadanti| <hi rend="bold">saddhāpubbaṅgama</hi>nti saddhaṃ purecārikaṃ katvā| <hi rend="bold">ayaṃ vuccatī</hi>ti ayaṃ evarūpo puggalo saddhāya sarati anussaratīti saddhānusārī| <hi rend="bold">saddhāmatta</hi>nti ‘‘itipi so bhagavā’’tiādinā buddhasubuddhatāya saddahanamattaṃ| matta-saddena aveccappasādaṃ nivatteti| <hi rend="bold">pemamatta</hi>nti yathāvuttasaddhānusārena uppannaṃ tuṭṭhimattaṃ| sinehoti keci| <hi rend="bold">evaṃ vipassanaṃ paṭṭhapetvā nisinnānanti</hi> <pb ed="M" n="2.0101"/> kalāpasammasanādivasena āraddhavipassanānaṃ| <hi rend="bold">ekā saddhā</hi>ti vipassanānusārena svākkhātadhammatā siddhā, tato eva ekā seṭṭhā uḷārā saddhā uppajjati| <hi rend="bold">ekaṃ pema</hi>nti etthāpi eseva nayo| <hi rend="bold">sagge ṭhapitā viya hontī</hi>ti tesaṃ saddhāpemānaṃ saggasaṃvattaniyatāya abyabhicārībhāvamāha| <hi rend="bold">cūḷasotāpannoti vadanti</hi> ekadesena saccānubodhe ṭhitattā| sesaṃ suviññeyyameva|</p>

<p rend="centre">alagaddūpamasuttavaṇṇanāya līnatthappakāsanā samattā|</p>

</xml>