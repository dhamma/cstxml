<xml src="s0203t-m142.xml">

<p rend="subhead"><pgroup id="m142"/><readunit id="m142">12. dakkhiṇāvibhaṅgasuttavaṇṇanā</readunit></p>

<p n="376"> <hi rend="bold">mahāpajāpatigotamī</hi>ti <pb ed="V" n="2.0189"/> ettha <hi rend="bold">gotamī</hi>ti tassa gotamagottato āgataṃ nāmaṃ, mahāpajāpati pana guṇato| taṃ vivarituṃ, <hi rend="bold">‘‘nāmakaraṇadivase panassā’’</hi>tiādi vuttaṃ| mahatiṃ uḷāraṃ pajaṃ jananaposanehi parirakkhatīti <hi rend="bold">mahāpajāpati</hi>| paribhogavasena na haññatīti <hi rend="bold">ahataṃ| sippikāna</hi>nti tantavāyānaṃ| <hi rend="bold">vāyanaṭṭhāna</hi>nti vīnaṭṭhānaṃ| <hi rend="bold">tāni maṃ na tosenti</hi> kāyikassa puññassa abhāvato| tenāha – <hi rend="bold">‘‘sahatthā katameva</hi> <pb ed="M" n="2.0407"/> <hi rend="bold">maṃ tosetī’’</hi>ti| <hi rend="bold">pisitvā</hi> nibbattanaṃ katvā| <hi rend="bold">pothetvā</hi>ti sukhumabhāvāpādanatthaṃ dhanukena netvā| <hi rend="bold">kālānukālañca dhātigaṇaparivutā gantvā vemakoṭiṃ aggahesi</hi> ekadivasanti adhippāyo| evañhi ‘‘ekadivasaṃ pana…pe.… akāsī’’ti purimavacanena taṃ na virujjheyya|</p>

<p><hi rend="bold">cha cetanā</hi>ti chabbidhā cetanā| na hi tā chayeva cetanāti| <hi rend="bold">saṅghe gotami dehi…pe.… saṅgho cā</hi>ti idameva suttapadaṃ| <hi rend="bold">saṅghe gotami dehī</hi>ti saṅghassa dānāya niyojesi, tasmā saṅghova dakkhiṇeyyataroti ayamevettha attho| <hi rend="bold">yadi eva</hi>ntiādinā tattha byabhicāraṃ dasseti| <hi rend="bold">rājamahāmattādayo</hi>tiādinā tattha byatirekato nidassanaṃ āha| <hi rend="bold">mahantatarā bhaveyyu</hi>nti ānubhāvādinā mahantatarā bhaveyyuṃ, na ca taṃ atthīti| <hi rend="bold">tasmā</hi>ti yasmā guṇavisiṭṭhahetukaṃ dakkhiṇeyyataṃ anapekkhitvā attano dīyamānassa dāpanaṃ labhati, tasmā| <hi rend="bold">mā evaṃ gaṇhā</hi>ti sammāsambuddhato saṅghova dakkhiṇeyyo’’ti mā gaṇha|</p>

<p>tattha nicchayasādhakaṃ suttapadaṃ dassento, <hi rend="bold">‘‘nayimasmiṃ loke…pe.… vipulaphalesina’’</hi>nti āha| svāyamattho ratanasutte (khu. pā. 6.3; su. ni. 226), ‘‘yaṃ kiñci vitta’’nti gāthāya, aggapasādasuttādīhi (itivu. 90) ca vibhāvetabboti| tenāha – <hi rend="bold">‘‘satthārā uttaritaro dakkhiṇeyyo nāma natthī’’</hi>ti|</p>

<p>gotamiyā antimabhavikatāya dānassa dīgharattaṃ hitāya sukhāya anuppādanato na taṃ garutaraṃ saṅghassa pādāpane kāraṇanti āha – <hi rend="bold">‘‘pacchimāya janatāyā’’</hi>tiādi| <hi rend="bold">vacanatopī</hi>ti tassa vatthayugassa satthu eva paṭiggahaṇāya vacanatopi| tenāha <hi rend="bold">‘‘na hī’’</hi>tiādi|</p>

<p><hi rend="bold">satthā</hi> <pb ed="V" n="2.0190"/> <hi rend="bold">saṅghapariyāpannova</hi> īdise ṭhāne aggaphalaṭṭhatāya aṭṭha-ariyapuggalabhāvato, sace panassa na sayaṃ saṅghapariyāpannatā, kathaṃ saṅghe pūjite satthā pūjito nāma siyāti adhippāyo| <hi rend="bold">tīṇi</hi> saraṇagamanāni tayo eva aggapasādāti vakkhatīti adhippāyo| abhidheyyānurūpāni hi liṅgavacanāni| <hi rend="bold">na ruhati</hi> ayāthāvapaṭipattibhāvato, na gihivesaggahaṇādinā gihibhāvassa paṭikkhipitattā| <hi rend="bold">na vattabbametaṃ ‘‘satthā saṅghapariyāpanno’’</hi>ti satthubhāvato| sāvakasamūho hi saṅgho<pb ed="M" n="2.0408"/>| saṅghagaṇe hi satthā uttaritaro anaññasādhāraṇaguṇehi samannāgatabhāvato mūlaratanabhāvato ca|</p>

<p n="377"> sampatijātassa mahāsattassa sattapadavītihāragamanaṃ dhammatāvasena jātaṃ, paraṃ tadaññadaharasadisī paṭipattīti āha – <hi rend="bold">‘‘hatthapādakiccaṃ asādhentesū’’</hi>ti|</p>

<p n="378"> <hi rend="bold">paccūpakāraṃ na sukaraṃ vadāmi</hi> anucchavikakiriyāya kātuṃ asakkuṇeyyattā| abhivādenti etenāti <hi rend="bold">abhivādanaṃ</hi>| vandamānehi antevāsikehi ācariyaṃ ‘‘sukhī hotū’’tiādinā abhivādenti nāma| tena vuttaṃ <hi rend="bold">‘‘abhivādana’’</hi>nti| <hi rend="bold">tadabhimukho…pe.… vanditvā nipajjati,</hi> seyyathāpi āyasmā sāriputto| kālānukālaṃ upaṭṭhānaṃ bījayanapādasambāhanādi <hi rend="bold">anucchavikakammassa karaṇaṃ</hi> nāma| <hi rend="bold">anucchavikaṃ kiriyaṃ kātuṃ na sakkotiyeva,</hi> yasmā ācariyena katassa dhammānuggahassa antevāsinā kariyamāno āmisānuggaho saṅkhampi kalampi kalabhāgampi na upetiyevāti| tena vuttaṃ <hi rend="bold">‘‘na suppatikāraṃ vadāmī’’</hi>ti|</p>

<p n="379"> <hi rend="bold">pāṭipuggalikaṃ dakkhiṇaṃ ārabbha samuṭṭhitaṃ,</hi> ‘‘taṃ me bhagavā paṭiggaṇhatū’’ti mahāpajāpatigotamiyā vacanaṃ nimittaṃ katvā desanāya uṭṭhitattā| na kevalañca tassā eva vacanaṃ, atha kho <hi rend="bold">ānandattheropi…pe.… samādapesi,</hi> tasmā vibhāgato <hi rend="bold">cuddasasu…pe.… hotīti dassetuṃ, imaṃ desanaṃ ārabhi</hi>| tattha patipaccekaṃ puggalaṃ dīyatīti <hi rend="bold">pāṭipuggalikaṃ</hi>| paṭhamasaddo yathā aggattho, evaṃ seṭṭhapariyāyopīti āha <hi rend="bold">‘‘jeṭṭhakavasenapī’’</hi>ti| <hi rend="bold">aggā</hi> uttame khette pavattattā| <hi rend="bold">dutiyatatiyāpi paramadakkhiṇāyeva</hi> sabbaso sammāvikkhambhitarāgādikilesattā| rāgādayo hi adakkhiṇeyyabhāvassa kāraṇaṃ| tenevāha – ‘‘tiṇadosāni khettāni, rāgadosā ayaṃ pajā’’tiādi (dha. pa. 356)| yasmā pana savāsanaṃ sabbaso samucchinnakilesehi tato eva sabbaso appaṭihatañāṇacārehi anantāparimeyyaguṇagaṇādhārehi sammāsambuddhehi sadiso sadevake loke koci dakkhiṇeyyo natthi| tasmā <hi rend="bold">‘‘paramadakkhiṇāyevā’’</hi>ti sāsaṅkaṃ vadati| yasmā pañcābhiñño aṭṭhasamāpattilābhī eva <pb ed="M" n="2.0409"/> hoti lokiyābhiññānaṃ aṭṭhasamāpattiadhiṭṭhānattā, tasmā <hi rend="bold">‘‘lokiyapañcābhiññe’’</hi>icceva vuttaṃ, na ‘‘aṭṭhasamāpattilābhimhī’’ti tāya avuttasiddhattā| <hi rend="bold">gosīladhātuko</hi>ti <pb ed="V" n="2.0191"/> gosīlasabhāvo, sīlavatā sadisasīloti attho| tenāha <hi rend="bold">‘‘asaṭho’’</hi>tiādi| tena na alajjidhātuko pakatisiddho idha puthujjanasīlavāti adhippetoti dasseti|</p>

<p><hi rend="bold">paricchindanto</hi>ti ettakoti paccekappamāṇato tato eva aññamaññaṃ asaṅkaratova paricchindanto| kathaṃ pana asaṅkhyeyyabhāvena vuccamāno vipāko paricchinno hoti? sopi tassa paricchedo eva itarehi asaṃkiṇṇabhāvadīpanato, etadatthameva pubbe asaṅkaraggahaṇaṃ kataṃ| <hi rend="bold">guṇavasenā</hi>ti lakkhaṇasampannādiguṇavasena| <hi rend="bold">upakāravasenā</hi>ti bhogarakkhādiupakāravasena| <hi rend="bold">yaṃ posanatthaṃ dinnaṃ, idaṃ na gahitaṃ</hi> dānalakkhaṇāyogato| anuggahapūjanicchāvasena hi attano deyyavatthupariccāgo dānaṃ bhayarāgaladdhukāmakulādivasena sāvajjābhāvato| <hi rend="bold">tampi na gahitaṃ</hi> ayāvadatthatāaparipuṇṇabhāvena yathādhippetaphaladānāsamatthabhāvato| <hi rend="bold">sampattassā</hi>ti santikāgatassa| tena sampattipayojane anapekkhataṃ dasseti| <hi rend="bold">phalaṃ paṭikaṅkhitvā</hi>ti ‘‘idaṃ me dānamayaṃ puññaṃ āyatiṃ sukhahitabhāvāya hotū’’tiādinā phalaṃ paccāsīsitvā| tenassa phaladāne namiyataṃ dasseti, <hi rend="bold">yāvadattha</hi>nti iminā paripuṇṇaphalataṃ| <hi rend="bold">sataguṇā</hi>ti ettha <hi rend="bold">guṇa</hi>saddo na ‘‘guṇena nāmaṃ uddhareyya’’ntiādīsu (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76; netti. aṭṭha. 4.38) viya sampattiattho, ‘‘taddiguṇa’’ntiādīsu viya na vaḍḍhanattho, ‘‘pañca kāmaguṇā loke, manochaṭṭhā paveditā’’tiādīsu (su. ni. 173) viya na koṭṭhāsattho, ‘‘antaṃ antaguṇa’’ntiādīsu (dī. ni. 2.377; ma. ni. 1.110; khu. pā. 3) viya na antabhāgattho, atha kho ānisaṃsatthoti dassento, <hi rend="bold">‘‘satānisaṃsā’’</hi>ti āha, te ānisaṃse sarūpato dassetuṃ, <hi rend="bold">‘‘āyusata’’</hi>ntiādi vuttaṃ| <hi rend="bold">sataguṇā</hi>ti vā satavaḍḍhikāti evamettha attho daṭṭhabbo| <hi rend="bold">nipparitasaṃ karotī</hi>ti āyuādīnaṃ ānisaṃsānaṃ aparittāsaṃ karoti| atha vā <hi rend="bold">nipparitasaṃ karotī</hi>ti āyuādinimittaṃ aparittāsaṃ karoti| atha vā <hi rend="bold">nipparitasaṃ karotī</hi>ti āyuādīni tato <pb ed="M" n="2.0410"/> uttarimpi āhārādihetu aparittāsaṃ karoti| attabhāvavinimuttasañcaraṇassa abhāvā, <hi rend="bold">‘‘bhavasatepi vutte ayamevattho’’</hi>ti vuttaṃ| <hi rend="bold">sabbatthā</hi>ti, ‘‘puthujjanadussīle’’tiādīsu sabbavāresu| <hi rend="bold">nayo netabbo</hi>ti, ‘‘āyusahassaṃ vaṇṇasahassa’’ntiādiko nayo|</p>

<p>sāsanāvataraṇaṃ nāma yāvadeva vaṭṭadukkhanittharaṇatthaṃ, tañca maggapaṭivedhanaṃ, tasmā nibbedhabhāgiyasaraṇagamanaṃ sikkhāpadasamādānaṃ pabbajjā upasampadā sīlaparipūraṇaṃ adhicittasikkhānuyogo vipassanābhāvanāti sabbāpesā sotāpattiphalasacchikiriyāya paṭipatti eva hotīti āha – <hi rend="bold">‘‘tisaraṇaṃ gato upāsakopī’’</hi>tiādi| tattha yathā nibbedhabhāgiyo samādhi tāva nāma paramparāya ariyamaggādhigamassa paccayabhāvato upanissayo; tathā nibbedhabhāgiyaṃ <pb ed="V" n="2.0192"/> sīlaparipūraṇaṃ upasampadā pabbajjā upāsakassa dasasu pañcasu sīlesu patiṭṭhānaṃ antamaso saraṇādigamanampi nibbedhabhāgiyaṃ ariyamaggādhigamassa upanissayo hotiyevāti, ‘‘sabbāpesā sotāpattiphalasacchikiriyāya paṭipattī’’ti vuttā| tattha anaññasādhāraṇa-vijjācaraṇādi-asaṅkhyeyyaparimeyya-guṇa-samudayapūrite bhagavati saddhamme ariyasaṅghe uḷāratarabahumānagāravataṃ gato| ‘‘sammāsambuddho bhagavā, svākhāto dhammo, suppaṭipanno saṅgho’’ti tapparāyaṇatādiākārappatto ñāṇaparisodhito pasādo saraṇagamananti tena vatthugatena pasādena paribhāvite santāne kataṃ puññakkhettasampattiyā mahapphalaṃ mahānisaṃsameva hotīti āha – <hi rend="bold">‘‘tasmiṃ dinnadānampi asaṅkhyeyyaṃ appameyya’’</hi>nti| tayidaṃ saraṇaṃ vatthuttaye pasādabhāvena ajjhāsayasampattimattaṃ, tādisassa pana pañcasīlaṃ ajjhāsayasampattiupathambhito kāyavacīsaṃyamoti tattha dinnaṃ tato uttari mahapphalanti, dasasīlaṃ pana paripuṇṇuposathasīlaṃ, tattha dinnaṃ mahapphalanti, <hi rend="bold">‘‘tato uttari mahapphala’’</hi>nti vuttaṃ| sāmaṇerasīlādīnaṃ pana uttari visiṭṭhatarādibhāvato tattha tattha dinnassa visesamahapphalatā vuttā|</p>

<p>maggasamaṅgitā nāma maggacittakkhaṇaparicchinnā, tasmiñca khaṇe kathaṃ dātuṃ paṭiggahetuñca sambhavatīti codeti <hi rend="bold">‘‘kiṃ pana maggasamaṅgissa sakkā dānaṃ dātu’’</hi>nti| itaro tādise sati samayeti dassento, <hi rend="bold">‘‘āma sakkā’’</hi>ti paṭijānitvā, <hi rend="bold">‘‘āraddhavipassako’’</hi>tiādinā tamatthaṃ vivarati| <hi rend="bold">tasmiṃ khaṇe</hi>ti tasmiṃ pakkhipanakkhaṇe| yadi aṭṭhamakassa sotāpannassa dinnadānaṃ <pb ed="M" n="2.0411"/> phalato asaṅkhyeyyameva, ko nesaṃ visesoti āha <hi rend="bold">‘‘tatthā’’</hi>tiādi| tena satipi asaṅkhyeyyabhāvasāmaññe atthi nesaṃ appabahubhāvo saṃvaṭṭaṭṭhāyī asaṅkhyeyyamahākappāsaṅkhyeyyānaṃ viyāti dasseti| maggasamaṅgīnaṃ tena tena odhinā saṃkilesadhammānaṃ pahīyamānattā vodānadhammānaṃ vaḍḍhamānattā apariyositakiccattā aparipuṇṇaguṇatā, pariyositakiccattā phalasamaṅgīnaṃ paripuṇṇaguṇatāti taṃtaṃmaggaṭṭhehi phalaṭṭhānaṃ khettātisayatā veditabbā| heṭṭhimaheṭṭhimehi pana maggaṭṭhehi uparimānaṃ maggaṭṭhānaṃ phalaṭṭhehi phalaṭṭhānaṃ uttaritaratā pākaṭā eva| tathā hi uparimānaṃ dinnadānassa mahapphalatā vuttā|</p>

<p n="380"> kāmañcettha buddhappamukhe ubhatosaṅghe kevale ca bhikkhusaṅghe dānaṃ atthi eva, na pana buddhappamukhe bhikkhusaṅghe, taṃ pana buddhappamukhubhatosaṅgheneva saṅgahitanti aviruddhaṃ| <hi rend="bold">na pāpuṇanti</hi> mahapphalabhāvena sadisatampi, kuto adhikataṃ|</p>

<p>‘‘tathāgate parinibbute ubhatosaṅghassa’’ icceva vuttattā – <hi rend="bold">‘‘kiṃ panā’’</hi>tiādinā codeti<pb ed="V" n="2.0193"/>| itaro parinibbute tathāgate taṃ uddissa gandhapupphādipariccāgo viya cīvarādipariccāgopi mahapphalo hotiyevāti katvā paṭipajjanavidhiṃ dassetuṃ, <hi rend="bold">‘‘ubhatosaṅghassā’’</hi>tiādi vuttaṃ| ‘‘ettakāyeva, bhikkhū uddisathā’’ti evaṃ paricchedassa akaraṇena upacārasīmāpariyāpannānaṃ khettapariyāpannānaṃ vasena <hi rend="bold">aparicchinnakamahābhikkhusaṅghe</hi>|</p>

<p><hi rend="bold">gottaṃ</hi> vuccati sādhāraṇanāmaṃ, <hi rend="bold">matta</hi>saddo luttaniddiṭṭho, tasmā samaṇāti gottamattaṃ anubhavanti dhārentīti <hi rend="bold">gotrabhuno</hi>| tenāha <hi rend="bold">‘‘nāmamattasamaṇā’’</hi>ti| diṭṭhisīlasāmaññena saṃhato samaṇagaṇo <hi rend="bold">saṅgho,</hi> tasmā saṅgho dussīlo nāma natthi| <hi rend="bold">guṇasaṅkhāyā</hi>ti ānisaṃsagaṇanāya, mahapphalatāyāti attho| <hi rend="bold">kāsāva…pe.… asaṅkhyeyyāti</hi> vuttā saṅghaṃ uddissa dinnattā| yathā pana saṅghaṃ uddissa dānaṃ hoti, taṃ vidhiṃ dassetuṃ, <hi rend="bold">‘‘saṅghagatā dakkhiṇā’’</hi>tiādi vuttaṃ| tattha <hi rend="bold">cittīkāra</hi>nti gāravaṃ|</p>

<p><hi rend="bold">saṅghato</hi> na puggalato| <hi rend="bold">aññathattaṃ āpajjatī</hi>ti ‘‘imassa mayā dinnaṃ saṅghassa dinnaṃ hotī’’ti evaṃ cittaṃ anuppādetvā, ‘‘saṅghassa dassāmī’’ti deyyadhammaṃ <pb ed="M" n="2.0412"/> paṭiyādetvā sāmaṇerassa nāma dātabbaṃ jātanti aññathattaṃ āpajjati; tasmā tassa dakkhiṇā saṅghagatā na hotiyeva puggalavasena cittassa pariṇāmitattā| <hi rend="bold">nibbematiko hutvā</hi>ti ‘‘kiṃ nu kho mayā imassa dinnaṃ hoti vā na vā’’ti vimatiṃ anuppādetvā, ‘‘yo panā’’tiādinā vuttākārena karoti|</p>

<p><hi rend="bold">tatthā</hi>tiādinā vuttassevatthassa pākaṭakaraṇatthaṃ vatthuṃ nidasseti, <hi rend="bold">‘‘parasamuddavāsino’’</hi>tiādinā| <hi rend="bold">opuñjāpetvā</hi> paribhaṇḍaṃ kāretvā, haritagomayena upalimpitvāti attho| <hi rend="bold">kāsāvakaṇṭhasaṅghassā</hi>ti kāsāvakaṇṭhasamūhassa| <hi rend="bold">ko sodhetī</hi>ti mahapphalabhāvakaraṇena ko visodheti| mahapphalabhāvāpattiyā hi dakkhiṇā visujjhati nāma| tattha yesaṃ hatthe dinnaṃ, tesaṃ vasena paṭiggāhakato dakkhiṇāya visuddhattā, – ‘‘tadāpāhaṃ, ānanda, saṅghagataṃ dakkhiṇaṃ asaṅkhyeyyaṃ appameyyaṃ vadāmī’’ti (ma. ni. 3.380) ca vuttaṃ, tasmā kammavaseneva dakkhiṇāvisuddhiṃ pucchati| itaro ariyasaṅghe dinnadakkhiṇāya nibbisiṭṭhaṃ katvā vuttattā matthakappattasseva ariyasaṅghassa vasena dakkhiṇāvisuddhiṃ dassento, <hi rend="bold">‘‘sāriputta…pe.… sodhentī’’</hi>ti vatvā puna, ‘‘ye keci arahanto sodhentī’’ti dassento, <hi rend="bold">‘‘apicā’’</hi>tiādimāha| <hi rend="bold">therā ciraparinibbutā</hi>ti idaṃ ajjatanānampi ariyānaṃ sāvakataṃ dassentena maggasodhanavasena vuttanti daṭṭhabbaṃ, na uddissa puññakaraṇe sati akaraṇappattiyā| evañhi ‘‘asītimahātherā sodhentī’’ti idaṃ suvuttaṃ hoti, na aññathā|</p>

<p>‘‘saṅghagatāya <pb ed="V" n="2.0194"/> dakkhiṇāyā’’ti kāmañcetaṃ sādhāraṇavacanaṃ, tathāpi tattha tattha puggalaviseso ñātabboti dassento, <hi rend="bold">‘‘atthi buddhappamukho saṅgho’’</hi>tiādimāha| <hi rend="bold">na upanetabbo</hi> bhagavato kāle bhikkhūnaṃ abhiññāpaṭisambhidāguṇavasena ativiya uḷārabhāvato, etarahi tadabhāvato| <hi rend="bold">etarahi saṅgho…pe.… na upanetabbo</hi>ti ettha nayānusārena attho vattabbo| <hi rend="bold">tena teneva samayenā</hi>ti tassa tassa kālassa sampattivipattimukhena paṭipattiyā uḷārataṃ anuḷāratañca ulliṅgeti| yattha hi bhikkhū guṇehi sabbaso paripuṇṇā honti, tasmiṃ samaye saṅghagatā dakkhiṇā itarasmiṃ samaye dakkhiṇato mahapphalatarāti daṭṭhabbā| <hi rend="bold">saṅghe cittīkāraṃ kātuṃ sakkontassā</hi>ti suppaṭipannatādiṃ saṅghe āvajjitvā saṅghagatena <pb ed="M" n="2.0413"/> pasādena saṅghassa sammukhā viya tasmiṃ puggale ca gāravavasena dentassa puthujjanasamaṇe dinnaṃ mahapphalataraṃ saṅghato uddisitvā gahitattā, ‘‘saṅghassa demī’’tiyeva dinnattā ca|</p>

<p><hi rend="bold">eseva nayo</hi>ti iminā, ‘‘sotāpanne dinnaṃ mahapphalatara’’nti evamādiṃ atidisati| <hi rend="bold">ādi</hi>-saddena uddisitvā gahito sakadāgāmī, pāṭipuggaliko anāgāmīti evamādi saṅgahitaṃ| <hi rend="bold">mahapphalatarameva</hi>| tenāha bhagavā – ‘‘na tvevāhaṃ, ānanda, kenaci pariyāyena saṅghagatāya dakkhiṇāya pāṭipuggalikaṃ dānaṃ mahapphalataraṃ vadāmī’’ti (ma. ni. 3.380)| yadi khīṇāsave dinnadānato saṅghato uddisitvā gahitadussīlepi dinnadānaṃ mahapphalaṃ, evaṃ sante – ‘‘sīlavato, mahārāja, dinnaṃ mahapphalaṃ, no tathā dussīle’’ti idaṃ kathanti āha – <hi rend="bold">‘‘taṃ imaṃ nayaṃ gahāyā’’</hi>tiādi| saṅghato uddisitvā gahaṇavidhiṃ pahāya dussīlasseva gahaṇavasena vuttaṃ| <hi rend="bold">imasmiṃ catukke daṭṭhabba</hi>nti imassa padassa vasena daṭṭhabbaṃ| tattha hi ‘‘paṭiggāhakā honti dussīlā pāpadhammā’’ti āgataṃ|</p>

<p n="381"> <hi rend="bold">visujjhatī</hi>ti na kilissati, mahājutikārī mahāvipphārā hotīti attho| <hi rend="bold">sucidhammo</hi>ti rāgādiasucividhamanena sucisabhāvo| <hi rend="bold">na pāpadhammo</hi>ti na nihīnasabhāvo pāpakiriyāya| akusaladhammo hi ekantanihīno| jūjako sīlavā kalyāṇadhammo na hoti| tassa mahābodhisattassa attano puttadānaṃ dānapāramiyā matthakaṃ gaṇhantaṃ mahāpathavīkampanasamatthaṃ jātaṃ, svāyaṃ dānaguṇo vessantaramahāraññā kathetabboti|</p>

<p><hi rend="bold">uddharatī</hi>ti bahulaṃ katapāpakammavasena laddhavinipātato uddharati| tasmā natthi mayhaṃ kiñci cittassa aññathattanti adhippāyo|</p>

<p><hi rend="bold">petadakkhiṇa</hi>nti <pb ed="V" n="2.0195"/> pete uddissa dātabbadakkhiṇaṃ| <hi rend="bold">pāpitakāleyevā</hi>ti, ‘‘idaṃ dānaṃ asukassa petassa hotū’’ti uddisanavasena patte pāpitakāleyeva| <hi rend="bold">assā</hi>ti petassa| <hi rend="bold">pāpuṇī</hi>ti phalasamāpattiyā vasena pāpuṇi| ayañhi pete uddissa dāne dhammatā|</p>

<p>tadā <pb ed="M" n="2.0414"/> kosalarañño pariccāgavasena ativiya uḷārajjhāsayataṃ, buddhappamukhassa ca bhikkhusaṅghassa ukkaṃsagataguṇavisiṭṭhataṃ sandhāyāha, <hi rend="bold">‘‘asadisadānaṃ kathetabba’’</hi>nti|</p>

<p><hi rend="bold">asārampi khetta</hi>nti sārahīnaṃ dukkhettaṃ| <hi rend="bold">samaye</hi>ti kasanārahe kāle| <hi rend="bold">paṃsuṃ apanetvā</hi>ti nissāraṃ paṃsuṃ nīharitvā| <hi rend="bold">sārabījānī</hi>ti sabhāvato abhisaṅkhārato ca sārabhūtāni bījāni| <hi rend="bold">patiṭṭhapetvā</hi>ti vapitvā| <hi rend="bold">eva</hi>nti yathā kassako attano payogasampattiyā asārepi khette phalaṃ adhigacchati| evaṃ sīlavā attano payogasampattiyā dussīlassapi datvā phalaṃ mahantaṃ adhigacchati| <hi rend="bold">iminā upāyenā</hi>ti iminā paṭhamapade vuttanayena| <hi rend="bold">sabbapadesū</hi>ti sabbakoṭṭhāsesu <hi rend="bold">visujjhanaṃ</hi> vuttaṃ, tatiyapade pana visujjhanaṃ paṭikkhittameva|</p>

<p n="382"> arahato dinnadānameva aggaṃ dānacetanāya kenaci upakkilesena anupakkiliṭṭhattā, paṭiggāhakassa aggadakkhiṇeyyattā| tenāha – <hi rend="bold">‘‘bhavālayassa bhavapatthanāya abhāvato’’</hi>ti, ‘‘ubhinnampī’’ti vacanaseso| <hi rend="bold">khīṇāsavo dānaphalaṃ na saddahatī</hi>ti idaṃ tassa appahīnakilesajanassa viya kammakammaphalānaṃ saddahanākārena pavatti natthīti katvā vuttaṃ, yato arahā ‘‘asaddho akataññū ca…pe.… poriso’’ti (dha. pa. 97) thomīyati| asaddahanaṃ anumānapakkhikaṃ, anumānañca saṃsayapubbakaṃ, nissandiddho ca kammakammaphalesu paccakkhabhāvaṃ gato| tameva hi nicchitabhāvasiddhaṃ nissandiddhataṃ sandhāya – <hi rend="bold">‘‘dānaphalaṃ saddahantā’’</hi>tiādi vuttaṃ| yadi evaṃ tena katakammaṃ kammalakkhaṇappattaṃ hotīti āha <hi rend="bold">‘‘khīṇāsavenā’’</hi>tiādi| tenevāha – <hi rend="bold">‘‘nicchandarāgattā’’</hi>ti, etañca lakkhaṇavacanaṃ, kenaci kilesena anupakkiliṭṭhattāti adhippāyo| <hi rend="bold">assā</hi>ti khīṇāsavassa dānaṃ|</p>

<p><hi rend="bold">kiṃ pana sammāsambuddhenā</hi>tiādinā dāyakato dakkhiṇāvisuddhi coditā, <hi rend="bold">sāriputtattherenā</hi>tiādinā pana paṭiggāhakatoti vadanti; tadayuttaṃ, sāvakassa mahapphalabhāve saṃsayābhāvato, heṭṭhā nicchitattā ca, tasmā ubhayenapi dāyakato dakkhiṇāvisuddhi eva coditā| sā hi idha sādhāraṇavasena nicchitattā saṃsayavatthu| tenāha <pb ed="M" n="2.0415"/> – <hi rend="bold">‘‘sammāsambuddhena…pe.… vadantī’’</hi>ti| <hi rend="bold">sammāsambuddhaṃ hī</hi>tiādi yathāvuttatthassa kāraṇavacanaṃ| <hi rend="bold">añño dānassa vipākaṃ jānituṃ <pb ed="V" n="2.0196"/> samattho nāma natthi</hi> sabbaso sattānaṃ kammavipākavibhāgajānanañāṇassa ananuññātattā| tenāha bhagavā – ‘‘yasmā ca kho, bhikkhave, sattā na jānanti, dānasaṃvibhāgassa vipākaṃ yathāhaṃ jānāmi, tasmā adatvā bhuñjantī’’tiādi (itivu. 26)| etena ettha ñāṇavisodhanaṃ nāma kathitaṃ, na dakkhiṇāya visuddhi nāma dāyakato paṭiggāhakato ca vasena hotīti; sammāsambuddhena sāriputtattherassa dinnadānaṃ sabbaso upakkilesavisuddhiyā ñāṇassa ca ativiya uḷārattā mahānubhāvaṃ nāma siyā mahātejavantañca; na mahapphalaṃ tesaṃ santāne paripuṇṇaphalassa asambhavato| yadi dinnadānaṃ paripuṇṇaphalaṃ na hoti ubhayavipākadānābhāvato, pavattivipākadāyī pana hotīti dassento, <hi rend="bold">‘‘dānaṃ hī’’</hi>tiādimāha|</p>

<p><hi rend="bold">catūhī</hi>ti sahayoge karaṇavacanaṃ, catūhi sampadāhi sahagatā sahitaṃ katvāti attho| imā catasso sampadā sabbasādhāraṇavasena vuttā, na yathādhigatapuggalavasena| tenāha – <hi rend="bold">‘‘deyyadhammassa dhammenā’’</hi>tiādi| <hi rend="bold">tasmiṃyeva attabhāve</hi>ti yasmiṃ attabhāve taṃ dānamayaṃ puññaṃ uppannaṃ, tasmiṃyeva attabhāve vipākaṃ deti, cetanāya mahantattā diṭṭhadhammavedanīyaṃ hutvā vipaccatīti attho| <hi rend="bold">pubbacetanādivasenā</hi>ti sanniṭṭhāpakajavanavīthito pubbāparavīthicetanāvasena, aññathā sanniṭṭhāpakavīthiyaṃyeva pubbacetanādivasenāti vattabbaṃ siyā| sā hi cetanā diṭṭhadhammavedanīyabhūtā tasmiṃyeva attabhāve vipākaṃ deti, na itarā| <hi rend="bold">mahattatā</hi>ti pubbābhisaṅkhāravasena ñāṇasampayogādivasena cetanāya uḷāratā| <hi rend="bold">khīṇāsavabhāvenā</hi>ti yassa deti, tassa khīṇāsavabhāvena| <hi rend="bold">vatthusampannatā</hi>ti ettha yathā paṭighasaññā nānattasaññānaṃ vigamena dibbavihārānaṃ vasena, byāpādasaññādīnaṃ vigamena brahmavihārānaṃ vasena, sabbaso rūpasaññānānattasaññānaṃ vigamena āneñjavihārānaṃ vasena sabbaso niccasaññādīnaṃ paṭippassaddhiyā sabbasaṅkhāravimukhatāya ariyavihārānaṃ vasena vatthusampannatā icchitā| taṃtaṃsamāpattisamāpajjanena santānassa nirodhasādhanatā taṃ divasaṃ nirodhassa sādhanatā <pb ed="M" n="2.0416"/> nāma| <hi rend="bold">vatthusampannatā</hi>ti sabbaso nirodhasamāpattisamāpajjanena vatthusampannatā icchitā; na sabbaso anavasesasaññānirodhatāyāti āha – <hi rend="bold">‘‘taṃ divasaṃ nirodhato vuṭṭhitabhāvena vatthusampannatā’’</hi>ti| saññānirodhassa cettha accāsannataṃ sandhāya, <hi rend="bold">‘‘taṃ divasa’’</hi>nti vuttaṃ| yaṃ panettha atthato avibhattaṃ, taṃ suviññeyyameva|</p>

<p rend="centre">dakkhiṇāvibhaṅgasuttavaṇṇanāya līnatthappakāsanā samattā|</p>

<p rend="centre">niṭṭhitā ca vibhaṅgavaggavaṇṇanā|</p>
<vaggaend/>


</xml>