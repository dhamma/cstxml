<xml src="s0303t-s28.xml">

<div id="sn3_7" n="sn3_7" type="samyutta">
<head rend="chapter"><pgroup id="s28"/><readunit id="s28">7. sāriputtasaṃyuttaṃ</readunit></head>

<p rend="subhead">1-9. vivekajasuttādivaṇṇanā</p>

<p n="332-340"> <hi rend="bold">na</hi> <pb ed="V" n="2.0248"/> <hi rend="bold">evaṃ hotī</hi>ti ettha ‘‘ahaṃ samāpajjāmī’’ti vā, ‘‘ahaṃ samāpanno’’ti vā mā hotu tadā tādisābhogābhāvato| ‘‘ahaṃ vuṭṭhito’’ti pana kasmā na hotīti? sabbathāpi na hotveva ahaṅkārassa sabbaso pahīnattā|</p>

<p rend="centre">vivekajasuttādivaṇṇanā niṭṭhitā|</p>

<p rend="subhead">10. sūcimukhīsuttavaṇṇanā</p>

<p n="341"> <hi rend="bold">tasmiṃ vacane paṭikkhitte</hi>ti – ‘‘adhomukho bhuñjasī’’ti paribbājikāya vuttavacane – ‘‘na khvāhaṃ bhaginī’’ti paṭikkhitte| <hi rend="bold">vāda</hi>nti dosaṃ| <hi rend="bold">ubbhamukho</hi>ti uparimukho| puratthimādikā <hi rend="bold">catasso disā</hi>| dakkhiṇapuratthimādikā <hi rend="bold">catasso vidisā</hi>|</p>

<p>ārāmārāmavatthuādīsu bhūmiparikammabījābhisaṅkharaṇādipaṭisaṃyuttā vijjā <hi rend="bold">vatthuvijjā,</hi> tassā pana micchājīvabhāvaṃ dassetuṃ <hi rend="bold">‘‘tesa’’</hi>ntiādi vuttaṃ| <hi rend="bold">tesaṃ tesaṃ</hi> attano paccayadāyakānaṃ| <hi rend="bold">tattha tattha gamana</hi>nti tesaṃ sāsanaharaṇavasena taṃ taṃ gāmantaradesantaraṃ| <hi rend="bold">evamārocesī</hi>ti attukkaṃsanaparavambhanarahitaṃ kaṇṇasukhaṃ pemanīyaṃ hadayaṅgamaṃ therassa dhammakathaṃ <pb ed="M" n="2.0275"/> sutvā pasannamānasā evaṃ ‘‘dhammikaṃ samaṇā sakyaputtiyā’’tiādinā sāsanassa guṇasaṃkittanavācaṃ kulānaṃ ārocesi|</p>

<p rend="centre">sūcimukhīsuttavaṇṇanā niṭṭhitā|</p>

<p rend="centre">sāriputtasaṃyuttavaṇṇanā niṭṭhitā|</p>
</div>

</xml>