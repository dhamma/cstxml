<xml src="s0203t-m131.xml">
<div id="mn3_4" n="mn3_4" type="vagga"/>
<head rend="chapter">4. vibhaṅgavaggo</head>

<p rend="subhead"><readunit id="m131">1. bhaddekarattasuttavaṇṇanā</readunit></p>

<p rend="bodytext" n="272"><hi rend="paranum">272</hi><hi rend="dot">.</hi> ekā <pb ed="V" n="2.0149"/><pb ed="M" n="2.0366"/> ratti ekaratto, bhaddo ekaratto etassāti <hi rend="bold">bhaddekarattaṃ,</hi> vipassanaṃ paribrūhento puggalo| tenāha – <hi rend="bold">‘‘vipassanānuyogasamannāgatattā’’</hi>ti| taṃ uddissa pavattiyā pana bhaddekarattasahacaraṇato bhaddekaratto| tenāha bhagavā – ‘‘bhaddekarattassa vo, bhikkhave, uddesañca vibhaṅgañca desessāmī’’ti| desetabbamatthaṃ uddisati etenāti <hi rend="bold">uddeso,</hi> saṅkhepadesanā eva| yasmā pana niddesapadānaṃ jananiṭṭhāne ṭhitattā mātā viyāti <hi rend="bold">mātikā</hi>ti vuccati, tasmāha <hi rend="bold">‘‘uddesanti mātika’’</hi>nti| uddiṭṭhamatthaṃ vibhajati etenāti vibhaṅgo vitthāradesanā, tenāha – <hi rend="bold">‘‘vitthārabhājaniya’’</hi>nti ‘‘yathāuddiṭṭhamatthaṃ vitthārato bhājeti vibhajati etenā’’ti katvā|</p>

<p rend="bodytext">uppādādikhaṇattayaṃ patvā atikkamaṃ atikkantaṃ <hi rend="bold">atītaṃ</hi>| taṃ pana atthato vigataṃ khandhapañcakanti āha <hi rend="bold">‘‘atīte khandhapañcake’’</hi>ti| <hi rend="bold">taṇhādiṭṭhīhi nānugaccheyyā</hi>ti taṇhādiṭṭhābhinandanāhi nānubhaveyya, nābhinandeyyāti attho| yathā ‘‘nicca’’ntiādinā viparītaggāhavasena atītesu rūpādīsu micchāabhinivisanaṃ parāmāso diṭṭhābhinandanā; evaṃ ‘‘nicca’’ntiādinā viparītaggāhavasena anāgatesu rūpādīsu micchāabhinivisanaṃ parāmāso diṭṭhi kammasamādānaṃ diṭṭhipatthanāti taṃ paṭikkhipanto āha – <hi rend="bold">‘‘taṇhādiṭṭhīhi na pattheyyā’’</hi>ti| <hi rend="bold">yadatīta</hi>nti ettha <hi rend="bold">iti</hi>-saddo ādiattho| tena ‘‘apatta’’nti padaṃ saṅgaṇhāti| tampi hi kāraṇavacanaṃ| tenāha <hi rend="bold">‘‘yasmā cā’’</hi>ti| tatthāyamadhippāyo, ‘‘atītaṃ taṇhādivasena nābhinanditabbaṃ sabbaso avijjamānattā sasavisāṇaṃ viya, tathā anāgatampi na patthetabba’’nti| tattha siyā – atītaṃ nābhinanditabbaṃ abhinandanāya nippayojanattā, anāgatapatthanā pana saphalāpi siyāti na sabbaso paṭikkhipitabbāti? na, tassāpi savighātabhāvena paṭikkhipitabbato| tenāha <hi rend="bold">‘‘yasmā’’</hi>tiādi| tattha <hi rend="bold">pahīna</hi>nti nissaṭṭhasabhāvaṃ| <hi rend="bold">niruddha</hi>nti <pb ed="V" n="2.0150"/> bhaggaṃ| <hi rend="bold">atthaṅgata</hi>nti vināsaṃ| <hi rend="bold">appatta</hi>nti sabhāvaṃ uppādādikaṃ asampattaṃ| <hi rend="bold">ajāta</hi>nti na jātaṃ| <hi rend="bold">anibbatta</hi>nti tasseva vevacanaṃ|</p>

<p rend="bodytext"><hi rend="bold">yattha yatthā</hi>ti yasmiṃ yasmiṃ khaṇe, yasmiṃ yasmiṃ vā dhammapuñje uppannaṃ, taṃ sabbampi asesetvā| <hi rend="bold">araññādīsu vā</hi>ti <hi rend="bold">vā</hi>-saddo aniyamattho| tena <pb ed="M" n="2.0367"/> araññe vā rukkhamūle vā pabbatakandarādīsu vāti ṭhānaniyamābhāvā anupassanāya sātaccakāritaṃ dasseti| yamakādivasena paribrūhiyamānā vipassanā viya paṭipakkhehi akopaniyāva hotīti āha – <hi rend="bold">‘‘asaṃhīraṃ asaṃkuppanti idaṃ vipassanāpaṭivipassanādassanatthaṃ vutta’’</hi>nti| gāthāyamayamattho vipassanāvasena yujjatīti āha – <hi rend="bold">‘‘vipassanā hī’’</hi>tiādi| kiṃ etāya pariyāyakathāyāti nippariyāyatova asaṃhīraṃ asaṃkuppaṃ dassetuṃ, <hi rend="bold">‘‘atha vā’’</hi>tiādi vuttaṃ| kathaṃ pana niccassa nibbānassa anubrūhanā hotīti āha <hi rend="bold">‘‘punappuna’’</hi>ntiādi| etena tadārammaṇadhammā brūhanāya, tesaṃ ārammaṇampi atthato anubrūhitaṃ nāma hoti bahulaṃ manasikārenāti dasseti|</p>

<p rend="bodytext">ādito tāpanaṃ <hi rend="bold">ātāpanaṃ,</hi> tena ārambhadhātumāha| parito tāpanaṃ <hi rend="bold">paritāpanaṃ,</hi> tena nikkamadhātuparakkamadhātuyo cāti| <hi rend="bold">tassa senā</hi>ti tassa maccuno sahakaraṇaṭṭhena senā viyāti senā| <hi rend="bold">saṅgaro</hi>tiādīsu mittākāraggahaṇena sāmapayogamāha| <hi rend="bold">lañja</hi>ggahaṇena lañjadānaṃ, tena dānappayogaṃ| <hi rend="bold">balarāsī</hi>ti hatthiassādibalakāyo| tena daṇḍabhedāni vadati| bhedopi hi balavato eva ijjhati, svāyaṃ catubbidhopi upāyayogena sampavattīyati| tattha tattha ca saṅgaṃ āsattiṃ arati detīti <hi rend="bold">saṅgaro</hi> pubbabhāge vā saṅgaraṇavasena tassa paṭijānanavasena pavattanato|</p>

<p rend="bodytext"><hi rend="bold">uṭṭhāhakaṃ</hi> uṭṭhānavīriyasampannaṃ| saparahitasīvanalakkhaṇena asādhubhāvaparammukhabhāvagamanena vā <hi rend="bold">santo</hi>|</p>

<p rend="bodytext" n="273"><hi rend="paranum">273</hi><hi rend="dot">.</hi> <hi rend="bold">manuññarūpavaseneva evaṃrūpo ahosī</hi>nti atītaṃ anvāgameti tattha nandiyāsamanvānayanato| <hi rend="bold">vedanā</hi>dīsupi eseva nayo| <hi rend="bold">kusalasukhasomanassavedanāvasenā</hi>ti kusalavedanāvasena sukhavedanāvasena somanassavedanāvasenāti paccekaṃ vedanāsaddo yojetabbo| taṇhābhinandanāya sati diṭṭhābhinandanā siddhā evāti – <hi rend="bold">‘‘taṇhaṃ samanvāneti’’</hi>icceva vuttaṃ| <hi rend="bold">hīnarūpādi…pe.… na maññati</hi> amanuññopi samāno samanuññabhāvasseva vasena maññanāya pavattanato| <hi rend="bold">nānupavattayati</hi> vikkhambhanavasena nandiyā dūrīkatattā|</p>

<p rend="bodytext" n="274"><hi rend="paranum">274</hi><hi rend="dot">.</hi> uḷārasundarabhāvamukheneva <pb ed="V" n="2.0151"/><pb ed="M" n="2.0368"/> anāgatesupi rūpādīsu taṇhādiṭṭhikappanā pavattatīti āha – <hi rend="bold">‘‘evaṃrūpo…pe.… veditabbā’’</hi>ti|</p>

<p rend="bodytext" n="275"><hi rend="paranum">275</hi><hi rend="dot">.</hi> <hi rend="bold">vattabbaṃ siyā</hi>ti yathā nandiyā asamanvānayanajotanaṃ byatirekamukhena patiṭṭhapetuṃ, ‘‘atītaṃ na nvāgameyyā’’ti uddesassa, ‘‘kathañca, bhikkhave, atītaṃ anvāgametī’’tiādinā (ma. ni. 3.273) vibhaṅgo vutto, evaṃ ‘‘paccuppannañca yo dhamma’’ntiādikassa uddesassa byatirekamukhena vibhaṅge vuccamāne vipassanāpaṭikkhepavasena, ‘‘kathañca…pe.… vattabbaṃ siyā’’ti vuttaṃ| tayidaṃ paramagambhīraṃ satthudesanānayaṃ anupadhāretvā coditaṃ, yasmā ‘‘paccuppannañca yo dhamma’’ntiādikassa uddesassa byatirekamukheneva vipassanāpaṭikkhepavasena, ‘‘kathañca, bhikkhave, paccuppannesū’’ti vibhaṅgadesanā sampavattati| tenāha <hi rend="bold">‘‘yasmā panā’’</hi>tiādi| tattha <hi rend="bold">tassā evā</hi>ti vipassanāya eva| <hi rend="bold">abhāvaṃ dassetuṃ saṃhīratīti mātikaṃ uddharitvā</hi>ti kathetukamyatāya mātikāvasena paduddhāraṃ katvā, ‘‘idha, bhikkhave, asutavā sutavā’’ti ca ādinā <hi rend="bold">vitthāro vutto| vipassanāya abhāvato</hi>ti vipassanāya abhāvitatāya avikkhambhitatāya taṇhādiṭṭhīhi sapattehi viya tattha tattha ṭhapanāya ākaḍḍhīyati, tattha tattha visaye tato eva apāyasamuddaṃ saṃsārasamuddaṃ ānīyati| sukkapakkho vuttavipariyāyena veditabbo| sesaṃ suviññeyyameva|</p>

<p rend="centre">bhaddekarattasuttavaṇṇanāya līnatthappakāsanā samattā|</p>

</xml>