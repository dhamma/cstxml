<xml src="s0202t-m86.xml">

<p rend="subhead"><pgroup id="m86"/><readunit id="m86">6. aṅgulimālasuttavaṇṇanā</readunit></p>

<p n="347"> <hi rend="bold">aṅgulīnaṃ</hi> <pb ed="V" n="2.0154"/> <hi rend="bold">mālaṃ dhāretī</hi>ti iminā anvatthā tassa samaññāti dasseti| <hi rend="bold">tatrā</hi>ti tasmiṃ ācariyavacanena aṅgulimālassa dhāraṇe| <hi rend="bold">karīsasahassakhette ekasālisīsaṃ viya</hi> apaññāyamānasakakicco hotīti adhippāyo| <hi rend="bold">takkasīlaṃ pesayiṃsu</hi> ‘‘tādisassa ācariyassa santike <pb ed="M" n="2.0155"/> sippuggahasammāpayogena diṭṭhadhammike samparāyike ca atthe jānanto bhāriyaṃ na kareyyā’’ti| <hi rend="bold">bāhirakā ahesuṃ</hi> ahiṃsakassa vattasampattiyā ācariyassa cittasabhāvato nibbattanatibhāvena| <hi rend="bold">sineheneva vadante</hi>ti sinehena viya vadante|</p>

<p><hi rend="bold">gaṇanampi na uggaṇhātī</hi>ti gaṇanavidhimpi na sallakkheti| tattha kāraṇamāha <hi rend="bold">‘‘pakatiyā’’</hi>tiādinā| <hi rend="bold">ṭhapitaṭṭhāne</hi>ti rukkhagacchantarādike ṭhapitaṭṭhāne sakuntasiṅgālānaṃ vasena <hi rend="bold">aṅguliyo vinassanti| bhaggavo</hi>ti kosalarañño purohitaṃ gottena vadati| <hi rend="bold">coro avissāsanīyo</hi> sāhasikabhāvato| <hi rend="bold">purāṇasanthatā sākhā avissāsanīyā</hi> vicchikādīnaṃ pavesanayogyattā| <hi rend="bold">rājā avissāsanīyo</hi> issariyamadena dhanalobhena ca kadāci jīvite saṅkābhāvato| <hi rend="bold">itthī avissāsanīyā</hi> lolasīlacittabhāvato| <hi rend="bold">anuddharaṇīyo bhavissati</hi> saṃsārapaṅkato|</p>

<p n="348"> <hi rend="bold">saṅkaritvā</hi>ti ‘‘mayaṃ ekajjhaṃ sannipatitvā coraṃ māretvā vā palāpetvā gamissāmā’’ti saṅkaraṃ katvā| <hi rend="bold">iddhābhisaṅkhāra</hi>nti abhisaṅkharaṇaṃ adhiṭṭhānaṃ| <hi rend="bold">abhisaṅkhāsī</hi>ti adhiṭṭhahi| <hi rend="bold">saṃharitvā</hi>ti saṃkhipitvā| <hi rend="bold">orabhāge</hi>ti corassa orabhāge|</p>

<p n="349"> <hi rend="bold">daṇḍo</hi>ti paharaṇahatthacchedanādiko daṇḍanasaṅkhāto daṇḍo| <hi rend="bold">pavattayitabbo</hi>ti ānetabbo| <hi rend="bold">apanetvā</hi>ti attano santānato samucchedavasena pahāya| <hi rend="bold">paṭisaṅkhāyā</hi>ti paṭisaṅkhānena| <hi rend="bold">avihiṃsāyā</hi>ti karuṇāya| <hi rend="bold">sāraṇīyadhammesū</hi>ti chasupi sāraṇīyadhammesu, <hi rend="bold">ṭhito</hi> aṭṭhitānaṃ pāpadhammānaṃ bodhimūle eva samucchinnattā| yathā atīte aparimitaṃ kālaṃ sandhāvitaṃ, evaṃ imāya paṭipattiyā anāgatepi sandhāvissatīti dassento <hi rend="bold">‘‘idānī’’</hi>tiādimāha|</p>

<p><hi rend="bold">itvevā</hi>ti iti eva, <hi rend="bold">iti</hi>-saddo nidassanattho| tenāha <hi rend="bold">‘‘evaṃ vatvā yevā’’</hi>ti| <hi rend="bold">akirī</hi>ti ākiri, pañcapi āvudhāni vikiri| tena vuttaṃ <hi rend="bold">‘‘khipi chaḍḍesī’’</hi>ti|</p>

<p n="350"> <hi rend="bold">ettovā</hi>ti <pb ed="V" n="2.0155"/> ato eva āgatamaggeneva sāvatthiṃ <hi rend="bold">gatā| adhivāsessatī</hi>ti ‘‘coraṃ paṭisedhetuṃ gamissāmī’’ti vutte tuṇhī bhavissati<pb ed="M" n="2.0156"/>| <hi rend="bold">dāruṇakammena uppannanāma</hi>nti ‘‘aṅgulimālo’’ti imaṃ nāmaṃ sandhāya vadati|</p>

<p n="351"> <hi rend="bold">hatthī araññahatthī</hi> honti manussānaṃ tattha gantuṃ asakkuṇeyyattā, evaṃ <hi rend="bold">assāpi| kūṭasahassānaṃ bhijjanakāraṇaṃ hoti</hi> therassa āgamanabhayena ghaṭe chaḍḍetvā palāyanena| <hi rend="bold">gabbhamūḷhāyā</hi>ti byākulagabbhāya| <hi rend="bold">pabbajjābalenā</hi>ti vuttaṃ, satthu desanānubhāvenāti pana vattabbaṃ| so hi tassāpi kāraṇanti| <hi rend="bold">ariyā nāma jāti</hi> pabbajjā ariyabhāvatthāya jātīti katvā|</p>

<p><hi rend="bold">mahāparittaṃ nāmeta</hi>nti mahānubhāvaṃ parittaṃ nāmetaṃ| tathā hi naṃ thero sabbabhāvena ariyāya jāto saccādhiṭṭhānena akāsi| tenāha <hi rend="bold">‘‘saccakiriyakataṭṭhāne’’</hi>ti| <hi rend="bold">gabbhamūḷha</hi>nti mūḷhagabbhaṃ| gabbho hi paripakko sampajjamāno vijāyanakāle kammajavātehi sañcāletvā parivattito uddhaṃpādo adhosīso hutvā yonimukhābhimukho hoti, evaṃ so kassaci alaggo sotthinā bahi nikkhamati, vipajjamāno pana viparivattanavasena yonimaggaṃ pidahitvā tiriyaṃ nipajjati, tathā yassā yonimaggo pidahati, sā tattha kammajavātehi aparāparaṃ parivattamānā byākulā mūḷhagabbhāti vuccati, taṃ sandhāya vuttaṃ <hi rend="bold">‘‘gabbhamūḷha’’</hi>nti|</p>

<p>saccakiriyā nāma buddhāsayaṃ attano sīlaṃ paccavekkhitvā katā, tasmā saccakiriyā vejjakammaṃ na hotīti daṭṭhabbaṃ| <hi rend="bold">therassapi cā</hi>tiādinā upasaṅkamitabbakāraṇaṃ vadati| ime dve hetū paṭicca bhagavā theraṃ saccakiriyaṃ kāresi| <hi rend="bold">jāti</hi>nti mūlajātiṃ|</p>

<p n="352"> pariyādāya āhacca <hi rend="bold">bhinnena sīsena| sabhāgadiṭṭhadhammavedanīyakamma</hi>nti niraye nibbattanasakakammasabhāgabhūtaṃ diṭṭhadhammavedanīyakammaṃ| sabhāgatā ca samānavatthukatā samānārammaṇatāekavīthipariyāpannatādivasena sabbathā sarikkhatā, sadisampi ca nāma tadevāharīyati yathā ‘‘tasseva kammassa vipāko’’ti ca ‘‘sā eva tittirī tāneva osadhānī’’ti ca| idāni tameva sabhāgataṃ dassetuṃ <hi rend="bold">‘‘kammaṃ hī’’</hi>tiādi āraddhaṃ| <hi rend="bold">kariyamānamevā</hi>ti paccayasamavāyena paṭipāṭiyā nibbattiyamānameva| <hi rend="bold">tayo koṭṭhāse pūreti,</hi> diṭṭhadhammavedanīyaparāpariyāyavedanīyupapajjavedanīyasaṅkhāte tayo bhāge pūreti, tesaṃ tiṇṇaṃ bhāgānaṃ vasena pavattati|</p>

<p>diṭṭhadhammo <pb ed="M" n="2.0157"/><pb ed="V" n="2.0156"/> vuccati paccakkhabhūto paccuppanno attabhāvo, tattha veditabbaphalaṃ kammaṃ <hi rend="bold">diṭṭhadhammavedanīyaṃ</hi>| paccuppannabhavato anantaraṃ veditabbaphalaṃ kammaṃ <hi rend="bold">upapajjavedanīyaṃ</hi>| diṭṭhadhammānantarabhavato aññasmiṃ attabhāvapariyāye attabhāvaparivatte veditabbaphalaṃ kammaṃ <hi rend="bold">aparāpariyāyavedanīyaṃ</hi>| paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṃyeva attabhāve phaladāyinī diṭṭhadhammavedanīyā nāma| sā hi vuttākārena balavati javanasantāne guṇavisesayuttesu upakārānupakāravasappavattiyā āsevanālābhena appavipākatāya ca itaradvayaṃ viya pavattasantānuparamāpekkhaṃ okāsalābhāpekkhañca kammaṃ na hotīti idheva pupphamattaṃ viya pavattivipākamattaṃ phalaṃ deti|</p>

<p><hi rend="bold">tathā asakkonta</hi>nti kammassa phaladānaṃ nāma upadhipayogādipaccayantarasamavāyeneva hotīti tadabhāvato tasmiṃyeva attabhāve vipākaṃ dātuṃ asakkontaṃ| <hi rend="bold">ahosikamma</hi>nti kammaṃyeva ahosi, na tassa vipāko ahosi, atthi bhavissati vāti evaṃ vattabbaṃ kammaṃ| <hi rend="bold">atthasādhikā</hi>ti dānādipāṇātipātādiatthassa nipphādikā| kā pana sāti āha <hi rend="bold">‘‘sattamajavanacetanā’’</hi>ti| sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantare attabhāve vipākadāyinī upapajjavedanīyakammaṃ nāma| tenāha <hi rend="bold">‘‘anantare attabhāve vipākaṃ detī’’</hi>ti| <hi rend="bold">sati saṃsārappavattiyā</hi>ti iminā asati saṃsārappavattiyā ahosikammapakkhe tiṭṭhati vipaccanokāsassa abhāvatoti|</p>

<p><hi rend="bold">samugghāṭitāni</hi> vipaccanokāsassa anuppattidhammatāpādanena| <hi rend="bold">diṭṭhadhammavedanīyaṃ atthi</hi> vipākārahābhāvassa anibbattitattā vipaccanokāsassa anupacchinnattā| katūpacitañhi kammaṃ sati vipaccanokāse yāva na phalaṃ deti, tāva attheva nāma vipākārahabhāvato| ‘‘yassa kho’’ti idaṃ aniyamākāravacanaṃ bhagavatā kammasarikkhatāvasena sādhāraṇato vuttanti āha <hi rend="bold">‘‘yādisassa kho’’</hi>ti|</p>

<p><hi rend="bold">pamādakilesavimutto</hi>ti pamādahetukehi sabbehi kilesehi vimutto|</p>

<p>pāpassa <pb ed="M" n="2.0158"/> pidhānaṃ nāma avipākadhammatāpādananti āha <hi rend="bold">‘‘appaṭisandhikaṃ karīyatī’’</hi>ti| <hi rend="bold">buddhasāsane</hi>ti <pb ed="V" n="2.0157"/> sikkhāttayasaṅgahe buddhassa bhagavato sāsane| <hi rend="bold">yuttappayutto viharatī</hi>ti akattabbassa akaraṇavasena, kattabbassa ca paripūraṇavasena pavattati|</p>

<p>dissanti kujjhantīti <hi rend="bold">disā,</hi> paṭipakkhāti āha <hi rend="bold">‘‘sapattā’’</hi>ti| <hi rend="bold">tappasaṃsapakāra</hi>nti mettānisaṃsakittanākāraṃ| <hi rend="bold">kālenā</hi>ti āmeḍitalopena niddesoti āha <hi rend="bold">‘‘khaṇe khaṇe’’</hi>ti| <hi rend="bold">anukarontū</hi>ti yesaṃ kalyāṇamittānaṃ santike suṇanti, yathāsutaṃ dhammaṃ tesaṃ anukarontu diṭṭhānugatikaraṇaṃ āpajjantu, attano veripuggalānampi bhagavato santike dhammassavanaṃ sammāpaṭipattiñca paccāsīsati|</p>

<p>tasanti gatiṃ patthayantīti <hi rend="bold">tasā</hi> bhavantarādīsu saṃsaraṇabhāvato| tenāha <hi rend="bold">‘‘tasā vuccanti sataṇhā’’</hi>ti|</p>

<p>netabbaṭṭhānaṃ udakaṃ nayantīti <hi rend="bold">nettikā| bandhitvā</hi>ti daḷhaṃ bandhitvā| <hi rend="bold">telakañjikenā</hi>ti telamissitena kañjikena|</p>

<p>yādisova aniṭṭhe, tādisova iṭṭheti iṭṭhāniṭṭhe nibbikārena <hi rend="bold">tādī</hi>| yesaṃ pana kāmāmisādīnaṃ vantattā rāgādīnaṃ cattattā kāmoghādīnaṃ tiṇṇattā tādibhāvo bhaveyya, tesaṃ bhagavatā sabbaso vantā cattā tiṇṇā, tasmā bhagavā <hi rend="bold">vantāvīti tādī, cattāvīti tādī, tiṇṇāvīti tādī,</hi> yehi anaññasādhāraṇehi sīlādiguṇehi samannāgatattā bhagavā tādibhāvena ukkaṃsapāramippatto taṃniddeso, tehi guṇehi yāthāvato niddisitabbatopi <hi rend="bold">tādī</hi>| yathā yantarajjuyā yantaṃ nīyati, evaṃ yāya taṇhāya bhavo nīyati, sā ‘‘bhavanetti bhavarajjū’’ti vuttā| tenāha <hi rend="bold">‘‘tāya hī’’</hi>tiādi, kammāni kusalādīni vipaccayanti apaccayanti etāyāti <hi rend="bold">kammavipāko</hi>| apaccayabhāvo nāma ariyamaggacetanāyāti āha <hi rend="bold">‘‘maggacetanāyā’’</hi>ti| yāva na kilesā pahīyanti, tāva ime sattā siṇā eva aserivihārabhāvatoti āha <hi rend="bold">‘‘aṇaṇo nikkileso jāto’’</hi>ti|</p>

<p><hi rend="bold">theyyaparibhogo</hi> (visuddhi. ṭī. 1.91) nāma sāmiparibhogābhāvato| bhagavatāpi hi attano sāsane sīlavato paccayā anuññātā, na dussīlassa, dāyakānaṃ <pb ed="M" n="2.0159"/> sīlavatoyeva pariccāgo, na dussīlassa attano kārānaṃ mahapphalabhāvassa paccāsīsanato| iti satthārā ananuññātattā dāyakehi ca apariccattattā <hi rend="bold">‘‘dussīlassa paribhogo theyyaparibhogo nāmā’’</hi>ti vuttaṃ<pb ed="V" n="2.0158"/>| iṇavasena paribhogo <hi rend="bold">iṇaparibhogo</hi>| paṭiggāhakato dakkhiṇāvisuddhiyā abhāvato iṇaṃ gahetvā paribhogo viyāti attho| yasmā sekkhā bhagavato orasaputtā, tasmā te pitusantakānaṃ paccayānaṃ dāyādā hutvā te paccaye paribhuñjantīti tesaṃ paribhogo <hi rend="bold">dāyajjaparibhogo nāma</hi>| kiṃ pana te bhagavato paccaye paribhuñjanti, udāhu gihīhi dinnanti? gihīhi dinnāpi te bhagavatā anuññātattā bhagavato santakā honti ananuññātesu sabbena sabbaṃ paribhogābhāvato anuññātesuyeva paribhogasambhavato| <hi rend="bold">dhammadāyādasutta</hi>ñcettha (ma. ni. 1.29 ādayo) sādhakaṃ|</p>

<p>avītarāgānaṃ taṇhāparavasatāya paccayaparibhoge sāmibhāvo natthi, tadabhāvena vītarāgānaṃ tattha sāmibhāvo yathāruci paribhogasambhavato| tathā hi te paṭikūlampi appaṭikūlākārena, appaṭikūlampi paṭikūlākārena tadubhayaṃ vivajjetvā upekkhākārena ca paccaye paribhuñjanti, dāyakānañca manorathaṃ paripūrenti| sesamettha yaṃ vattabbaṃ, taṃ <hi rend="bold">visuddhimagge, taṃsaṃvaṇṇanāsu ca</hi> vuttanayeneva veditabbaṃ| <hi rend="bold">kilesiṇānaṃ abhāvaṃ sandhāya ‘‘aṇaṇo’’ti vuttaṃ,</hi> na paccavekkhitaparibhogamattaṃ| tenāha āyasmā ca bākulo – ‘‘sattāhameva kho ahaṃ, āvuso, saraṇo raṭṭhapiṇḍaṃ bhuñji’’nti (ma. ni. 3.211)|</p>

<p>vatthukāmakilesakāmehi taṇhāya pavattiākāraṃ paṭicca atthi ramaṇavohāroti āha – <hi rend="bold">‘‘duvidhesupi kāmesu taṇhāratisanthava’’</hi>nti| <hi rend="bold">mantita</hi>nti kathitaṃ| <hi rend="bold">uppannehi</hi> satthupaṭiññehi| <hi rend="bold">saṃvibhattā</hi>ti kusalādivasena khandhādīhi ākārehi vibhattā| sundaraṃ āgamananti <hi rend="bold">svāgataṃ</hi>| tato eva na kucchitaṃ āgataṃ| soḷasavidhakiccassa pariyositattā āha <hi rend="bold">‘‘taṃ sabbaṃ mayā kata’’</hi>nti| maggapaññāyameva tatiyavijjāsamaññāti āha – <hi rend="bold">‘‘tīhi vijjāhi navahi ca lokuttaradhammehī’’</hi>ti|</p>

<p rend="centre">aṅgulimālasuttavaṇṇanāya līnatthappakāsanā samattā|</p>

</xml>