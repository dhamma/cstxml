<xml src="s0203t-m106.xml">
<sutra id="m106"/>
<p rend="subhead">6. āneñjasappāyasuttavaṇṇanā</p>

<p rend="bodytext" n="66"><hi rend="paranum">66</hi><hi rend="dot">.</hi> khaṇapabhaṅgutāya <pb ed="V" n="2.0037"/><pb ed="M" n="2.0251"/> na niccā na dhuvāti <hi rend="bold">aniccā</hi>| tato eva paṇḍitehi na iccā na upagantabbātipi <hi rend="bold">aniccā</hi>| so cāyaṃ aniccattho udayavayaparicchinnatāya veditabboti dassento, <hi rend="bold">‘‘hutvā abhāvaṭṭhena aniccā’’</hi>ti āha; uppajjitvā vinassanatoti attho| ayañca aniccatā vakkhamānā ca tucchāditā dvinnampi kāmānaṃ sādhāraṇoti āha – <hi rend="bold">‘‘vatthukāmāpi kilesakāmāpī’’</hi>ti| <hi rend="bold">rittā</hi> vivittā, tesaṃ niccasārādīnaṃ attani abhāvato tehi visuṃbhūtā| yathā pana sabbaso sabhāvarahitamākāsaṃ ‘‘tucchaṃ ritta’’nti vuccati, na evamete| ete pana kevalaṃ niccasārādivirahato eva tucchā rittāti dassento <hi rend="bold">‘‘na panā’’</hi>tiādimāha| ‘‘na hi tucchamuṭṭhi nāma natthī’’ti idaṃ lokasamaññāvasena vuttaṃ, lokasamaññā lokiyakathā na laṅghitabbā|</p>

<p rend="bodytext">musāti ittarapaccupaṭṭhānatāya na dissatīti āha <hi rend="bold">‘‘musāti nāsanakā’’</hi>ti| visaṃvādanaṭṭhena vā <hi rend="bold">musā</hi>| ete hi asubhādisabhāvāpi bālānaṃ subhādibhāvena upaṭṭhahantā subhādiggahaṇassa paccakkhabhāvena satte visaṃvādenti| <hi rend="bold">nassanasabhāvā</hi>ti khaṇabhaṅgattā ittarapaccupaṭṭhānatāya dissamānā viyapi hutvā apaññāyanakapakatikā| tenāha <hi rend="bold">‘‘khettaṃ viyā’’</hi>tiādi| dhammasaddo cettha ‘‘jātidhammāna’’ntiādīsu (dī. ni. 2.398) viya pakatipariyāyo, tathā sabhāvasaddo cāti daṭṭhabbaṃ| <hi rend="bold">mosadhammā</hi>ti mosanapakatikā, kusalabhaṇḍaharaṇasabhāvāti attho| <hi rend="bold">māyākata</hi>nti māyāya kataṃ udakādimaṇiādiākārena māyādinā upaṭṭhāpitaṃ; māyākataṃ viya māyākataṃ aññasabhāvā hutvā atathā upaṭṭhahanato| tenāha <hi rend="bold">‘‘yathā’’</hi>tiādi| cakkhupathe eva katavijjāya, na tato paranti vuttaṃ – <hi rend="bold">‘‘dassanūpacāre ṭhitasseva tathā paññāyatī’’</hi>ti| tayidaṃ sambaravijjāvasena vuttaṃ|</p>

<p rend="bodytext">evaṃ tāvakālikabhāvena kāmānaṃ māyākatabhāvaṃ dassetvā idāni tato aññenapi pakārena dassetuṃ <hi rend="bold">‘‘yathā cā’’</hi>tiādi vuttaṃ| aniccādisabhāvānaṃ kāmānaṃ niccādisabhāvadassanaṃ vipallāsasahagatatāya veditabbaṃ| <hi rend="bold">bālānaṃ lāpanato</hi>ti apariññātavatthukānaṃ andhabālānaṃ puggalānaṃ vipallāsahetuto| manussaloke ṭhatvā <pb ed="M" n="2.0252"/> manussānaṃ vā vasena bhagavatā bhāsitattā vuttaṃ – <hi rend="bold">‘‘diṭṭhadhammikā kāmāti mānusakā pañca kāmaguṇā’’</hi>ti<pb ed="V" n="2.0038"/>| tato eva ca <hi rend="bold">‘‘samparāyikāti te ṭhapetvā avasesā’’</hi>tiādi vuttaṃ| tattha diṭṭhadhammā paccakkhasabhāvā ārammaṇabhūtā etāsaṃ atthīti <hi rend="bold">diṭṭhadhammikā</hi>| samparāyike kāme ārabbha uppannasaññā <hi rend="bold">samparāyikā</hi>| te samecca dhīyati ettha āṇāti dheyyaṃ, āṇāpavattiṭṭhānaṃ| mārassa dheyyanti <hi rend="bold">māradheyyaṃ</hi> tassa issariyapavattanattā| tenāha <hi rend="bold">‘‘yehī’’</hi>tiādi| <hi rend="bold">gahita</hi>nti visayavisayībhāvena gahitaṃ, ārammaṇavasena ārammaṇakaraṇavasena ca gahitanti attho| tattha ārammaṇakaraṇavasena gahaṇaṃ nāma ‘‘idaṃ mayha’’nti avibhāgena pariggahakaraṇaṃ; ārammaṇavasena pana gahaṇaṃ bhāgaso ārammaṇānubhavananti vadanti| ubhayassapi pana taṇhārāgavasena gahaṇaṃ sandhāya, <hi rend="bold">‘‘ubhayametaṃ gahita’’</hi>nti vuttaṃ| <hi rend="bold">māro</hi>ti kilesamāro| yadaggena kilesamāro, tadaggena devaputtamāropi te attano vasaṃ vatteti| <hi rend="bold">taṃ sandhāyā</hi>ti dhammamukhena puggalaggahaṇaṃ sandhāya|</p>

<p rend="bodytext">appahīnavipallāsā hi puggalā kāmādhimuttā mārassa issariyavattanaṭṭhānatāya ‘‘māradheyya’’nti vuttā, tathā mārassa nivāpagocarapariyāyehipi te evaṃ vuttāti dassento, <hi rend="bold">‘‘yathā coḷassā’’</hi>tiādimāha| nivapatīti nivāpo, so eva bījanti <hi rend="bold">nivāpabījaṃ| te</hi>ti kāmaguṇā| <hi rend="bold">yatthā</hi>ti yasmiṃ padese|</p>

<p rend="bodytext">manasi bhavāti <hi rend="bold">mānasā</hi>ti āha <hi rend="bold">‘‘cittasambhūtā’’</hi>ti| te pana avijjādayo pāḷiyaṃ āgatā| evañhi lohitasannissayo pubbo viya anurodhūpanissayo virodhoti dassento, <hi rend="bold">‘‘mamāyite vatthusmi’’</hi>ntiādimāha| <hi rend="bold">tedhā</hi>ti ettha <hi rend="bold">idhā</hi>ti nipātamattaṃ ‘‘idhāhaṃ, bhikkhave, bhuttāvī assa’’ntiādīsu (ma. ni. 1.30) viya| <hi rend="bold">kāmaloka</hi>nti kāmaguṇasaṅkhātaṃ saṅkhāralokaṃ, yattha vā loke kāmaguṇavantaṃ lokaṃ| <hi rend="bold">cittena adhiṭṭhahitvā</hi>ti jhānārammaṇaṃ paṭibhāganimittaṃ bhāvanācittena uppādetvā| <hi rend="bold">parittaṃ nāma</hi> vikkhambhanasamatthattā kilesehi parito khaṇḍitaṃ viya hoti| <hi rend="bold">tassa paṭikkhepenā</hi>ti parittabhāvapaṭikkhepena| <hi rend="bold">pamāṇantipi kāmāvacarameva</hi> <pb ed="M" n="2.0253"/> pāpakānaṃ pamāṇakaraṇadhammānaṃ vikkhambhanavasena appajahanato| tappaṭikkhepavasena <hi rend="bold">appamāṇaṃ</hi> nāma mahaggatanti āha – <hi rend="bold">‘‘rūpāvacaraṃ arūpāvacara’’</hi>nti| samucchedavasena kilesānaṃ appahānena mahaggatajjhānampi subhāvitaṃ nāma na hoti, pageva parittajjhānanti āha – <hi rend="bold">‘‘subhāvitanti…pe.… lokuttarassevetaṃ nāma’’</hi>nti| <hi rend="bold">etassa vasenā</hi>ti ‘‘subhāvita’’nti padassa vasena|</p>

<p rend="bodytext"><hi rend="bold">tameva paṭipada</hi>nti tameva abhijjhādipahānāvahaṃ jhānapaṭipadaṃ| arahatte tassa upāyabhūtāya <pb ed="V" n="2.0039"/> vipassanāya vā catutthajjhāne tassa upāyabhūte upacāre vā sati cittaṃ pasannameva hotīti āha – <hi rend="bold">‘‘arahattaṃ vā…pe.… upacāraṃ vā’’</hi>ti| <hi rend="bold">adhimokkhasampasādo</hi>ti ‘‘ajjeva arahattaṃ gaṇhissāmī’’ti vā vipassanāya vīthipaṭipannattā; ‘‘ajjeva catutthajjhānaṃ nibbattessāmī’’ti vā upacārasamādhinā cittassa samāhitattā adhimuccanabhūto sampasādo| <hi rend="bold">paṭilābhasampasādo</hi>ti arahattassa catutthajjhānassa vā adhigamasaṅkhāto sampasādo| paṭilābhopi hi kilesakālusiyābhibhavanato cittassa suppasannabhāvāvahattā ‘‘sampasādo’’ti vutto| <hi rend="bold">paccayā</hi>ti nāmarūpapaccayā avijjādayo| <hi rend="bold">sabbathā</hi>ti samudayato atthaṅgamato assādato ādīnavato nissaraṇatoti sabbappakārena| <hi rend="bold">āsā</hi>ti adhimuccanavasena āsīsanā| tenāha – <hi rend="bold">‘‘āsā santiṭṭhati, adhimokkhaṃ paṭilabhatī’’</hi>ti|</p>

<p rend="bodytext"><hi rend="bold">pādaka</hi>nti padaṭṭhānaṃ| <hi rend="bold">kilesā sannisīdantī</hi>ti nīvaraṇasahagatā eva kilesā vikkhambhanavasena vūpasamanti| <hi rend="bold">satī</hi>ti upacārajjhānāvahā sati <hi rend="bold">santiṭṭhati| saṅkhāragata</hi>nti bhāvanāya samatāya pavattamānattā, ime dhammavicayasambojjhaṅgādayo ekarasā hutvā pavattantīti, bhāvanācittuppādapariyāpannaṃ saṅkhāragataṃ <hi rend="bold">vibhūtaṃ pākaṭaṃ hutvā upaṭṭhāti| cittuppādo</hi>ti bhāvanācittuppādo| <hi rend="bold">lepapiṇḍe</hi>ti silesapiṇḍe <hi rend="bold">laggamāno viya</hi> appito viya hoti| <hi rend="bold">upacārena samādhiyati</hi> upacārajjhānena samādhiyati| <hi rend="bold">aya</hi>nti ayaṃ duvidhopi adhimuccanākāro adhimokkhasampasādo nāma| <hi rend="bold">tasmiṃ sampasāde satī</hi>ti etasmiṃ vipassanālakkhaṇe, upacārajjhāne vā adhimokkhasampasāde sati| <hi rend="bold">yo pana arahattaṃ vā paṭilabhati catutthajjhānaṃ vā, tassa cittaṃ vippasannaṃ hotiyeva,</hi> ayaṃ nippariyāyato <hi rend="bold">paṭilābhasampasādo,</hi> evaṃ santepi idhāmippetameva dassetuṃ<pb ed="M" n="2.0254"/>, <hi rend="bold">‘‘idha panā’’</hi>tiādi vuttaṃ| <hi rend="bold">vipassanā hī</hi>tiādi vuttassa samatthanaṃ| tattha <hi rend="bold">paññāyā</hi>ti arahattapaññāya| <hi rend="bold">adhimuccanassā</hi>ti saddahanaṃ ussukkāpajjanassa| <hi rend="bold">upacāra</hi>nti upacārajjhānaṃ| āneñjasamāpattiyā adhimuccanassa kāraṇanti yojanā|</p>

<p rend="bodytext"><hi rend="bold">etarahi vā</hi>ti idānimeva| <hi rend="bold">āneñjaṃ vā</hi>ti catutthajjhānaṃ vā| <hi rend="bold">samāpajjatī</hi>ti adhigacchati| <hi rend="bold">idaṃ hī</hi>tiādinā saṅkhepato vuttamatthaṃ vivarati| arahattasacchikiriyā nāma aggamaggabhāvanāya sati atthato āpannā hoti, aggamaggapaññā eva tadatthaṃ adhimuccitabbāti dassento, <hi rend="bold">‘‘atha vā’’</hi>ti vikappantaramāha| tattha yathā nāma pāsādassa atthāya samānītadabbasambhārāvayave appahonte kūṭāgāraṃ kātuṃ na pahontiyeva, evaṃsampadamidanti dassento, <hi rend="bold">‘‘taṃ anabhisambhuṇanto āneñjaṃ vā samāpajjatī’’</hi>ti āha| <hi rend="bold">catusaccaṃ</hi> <pb ed="V" n="2.0040"/> <hi rend="bold">vā sacchikaroti</hi> heṭṭhimamaggādhigamanavasena āneñjaṃ vā samāpajjati ubhayassapi hetupariggahitattā|</p>

<p rend="bodytext"><hi rend="bold">tatrā</hi>ti tasmiṃ ‘‘paññāya vā adhimuccati, āneñjaṃ vā samāpajjatī’’ti yathāvutte visesādhigame ayaṃ idāni vuccamāno yojanānayo| <hi rend="bold">evaṃ hotī</hi>ti idāni vuccamānākārena cittābhinīhāro hoti| <hi rend="bold">kicca</hi>nti pabbajitakiccaṃ| <hi rend="bold">tato</hi>ti arahattādhigamanato| <hi rend="bold">osakkitamānaso</hi>ti saṃkucitacitto| <hi rend="bold">antarā na tiṭṭhatī</hi>ti asamāhitabhūmiyaṃ na tiṭṭhati| idāni yathāvuttamatthaṃ upamāya vibhāvetuṃ <hi rend="bold">‘‘yathā’’</hi>tiādi vuttaṃ| tatrāyaṃ saṅkhepattho – yathā tassa purisassa vanamahiṃsaṃ gahetuṃ ussāhavato osakkantassa sasagodhādiggahaṇe vattabbameva natthi, evaṃ imassapi bhikkhuno arahattaṃ gahetuṃ ussāhavato tato osakkitvā catutthajjhānasamāpajjane vattabbameva natthīti| <hi rend="bold">eseva nayo</hi>ti yathāvuttaṃ upamaṃ upamāsaṃsandanañca maggabhāvanāyojanāyaṃ catusaccasacchikiriyāyojanāyañca atidisati|</p>

<p rend="bodytext">hetuatthajotano <hi rend="bold">ya</hi>nti nipāto, karaṇe vā etaṃ paccattavacananti āha <hi rend="bold">‘‘yena kāraṇenā’’</hi>ti| tassa saṃvattanaṃ arahati, taṃ vā payojanaṃ etassāti <hi rend="bold">taṃsaṃvattanikaṃ| viññāṇa</hi>nti vipākaviññāṇaṃ| āneñjasabhāvaṃ upagacchatīti <hi rend="bold">āneñjūpagaṃ</hi>| yathā kusalaṃ āneñjasabhāvaṃ, evaṃ taṃ vipākaviññāṇampi āneñjasabhāvaṃ upagataṃ assa bhaveyya| tenāha – <hi rend="bold">‘‘kādisameva bhaveyyāti attho’’</hi>ti| <hi rend="bold">kecī</hi>ti abhayagirivāsino| <hi rend="bold">kusalaviññāṇa</hi>nti <pb ed="M" n="2.0255"/> vipākaviññāṇampi taṃ kusalaṃ viya vadanti| <hi rend="bold">tannāmakamevā</hi>ti kusalaṃ viya āneñjanāmakameva siyā| ettha ca purimavikappe ‘‘āneñjūpaga’’nti taṃsadisatā vuttā, dutiyavikappe tato eva taṃsamaññatā| <hi rend="bold">so panāyamattho</hi>ti āneñjasadisatāya vipākakālepi taṃnāmakameva assāti yathāvutto attho| <hi rend="bold">iminā nayenā</hi>ti iminā vuttanayena| ettha hi āneñjābhisaṅkhārahetuvipākaviññāṇaṃ ‘‘āneñjūpagaṃ hoti viññāṇa’’nti vuttattā taṃnāmakameva katvā dīpitaṃ| <hi rend="bold">arahattassāpī</hi>ti <hi rend="bold">api</hi>saddena aggamaggabhāvanāyapi heṭṭhimamaggabhāvanāyapīti attho saṅgahitoti daṭṭhabbo| <hi rend="bold">samādhivasena osakkanā kathitā</hi>ti ‘‘vipulena mahaggatena cetasā vihareyya’’nti samathanayaṃ dassetvā desanā kathitā|</p>

<p rend="bodytext" n="67"><hi rend="paranum">67</hi><hi rend="dot">.</hi> <hi rend="bold">ayañhi bhikkhū</hi>ti yaṃ uddissa ayaṃ dutiyāneñjasappāyadesanāya bhikkhu vutto| <hi rend="bold">paññavantataro</hi>ti vatvā taṃ dassetuṃ, <hi rend="bold">‘‘dvinnampi kammaṭṭhānaṃ ekato katvā sammasatī’’</hi>ti vuttaṃ| heṭṭhimassa hi ‘‘ye ca diṭṭhadhammikā kāmā’’tiādinā rūpasaddagandharasaphoṭṭhabbāneva rūpamukhena vipassanābhiniveso <pb ed="V" n="2.0041"/> kato, imassa pana ‘‘yaṃ kiñci rūpa’’ntiādinā sakalarūpadhammavasena| bhagavā hi kammaṭṭhānaṃ kathento kammaṭṭhānikassa bhikkhuno kāraṇabalānurūpameva paṭhamaṃ bhāvanābhinivesaṃ dasseti; so pacchā ñāṇe vipulaṃ gacchante anavasesato dhammaṃ pariggaṇhāti| <hi rend="bold">rūpapaṭibāhanenā</hi>ti rūpavirāgabhāvanāya sabbaso samatikkamena| <hi rend="bold">sabbatthā</hi>ti sabbesu tatiyāneñjādīsu|</p>

<p rend="bodytext"><hi rend="bold">paññavantataro</hi>ti paññuttaro| <hi rend="bold">tiṇṇampi kammaṭṭhānaṃ ekato katvā</hi>ti kāmaguṇā sabbarūpadhammā kāmasaññāti evaṃ tiṇṇaṃ puggalānaṃ kammaṭṭhānavasena tidhā vutte sammasanūpagadhamme ekato katvā, ‘‘sabbametaṃ anicca’’nti ekajjhaṃ gahetvā, sammasati yathā – ‘‘yaṃ kiñci samudayadhammaṃ, sabbaṃ taṃ nirodhadhamma’’nti (dī. ni. 1.298; saṃ. ni. 5.1081; mahāva. 16; cūḷani. ajitamāṇavapucchāniddesa 4, 7, 8; tissametteyyamāṇavapucchāniddesa 10, 11; paṭi. ma. 2.30)| tenāha – <hi rend="bold">‘‘ubhayametaṃ anicca’’</hi>ntiādi| kāmarūpasaññāvasena diṭṭhadhammikasamparāyikabhedato aṭṭha ekekakoṭṭhāsāti evaṃ kataṃ ubhayanti vuttanti āha – <hi rend="bold">‘‘diṭṭhadhammika…pe.… vasena saṅkhipitvā ubhayanti vutta’’</hi>nti| <hi rend="bold">taṇhādiṭṭhivasenā</hi>ti taṇhābhinandanāvasena ‘‘etaṃ mamā’’ti, diṭṭhābhinandanāvasena <pb ed="M" n="2.0256"/> ‘‘eso me attā’’ti evaṃ <hi rend="bold">abhinandituṃ| eseva nayo</hi>ti iminā taṇhādiṭṭhivasena ‘‘etaṃ mama, eso me attā’’ti abhinandituṃ ajjhosāya gilitvā pariniṭṭhāpetvā ṭhātunti imamatthaṃ atidisati| <hi rend="bold">kāmapaṭibāhanenā</hi>ti idaṃ āgamanapaṭipadādassanatthaṃ, vaṇṇabhaṇanatthañca vuttaṃ| <hi rend="bold">rūpapaṭibāhanaṃ</hi> hissa āsannaṃ, tatopi ākāsānañcāyatanasamatikkamo, taṃsamatikkamena saheva sabbe tā <hi rend="bold">vipassanāvasena osakkanā kathitā</hi> ‘‘ubhayametaṃ anicca’’ntiādivacanato|</p>

<p rend="bodytext" n="68"><hi rend="paranum">68</hi><hi rend="dot">.</hi> idha <hi rend="bold">attano cā</hi>ti ākiñcaññāyatanakammaṭṭhānaṃ sandhāyāha| <hi rend="bold">nirujjhanti</hi> tappaṭibaddhachandarāganirodhena, samāpajjanakkhaṇe pana anuppādanenapi| tenāha <hi rend="bold">‘‘ākiñcaññāyatanaṃ patvā’’</hi>ti| <hi rend="bold">atappakaṭṭhenā</hi>ti uḷāratarabhāvena jhānasamāpattiyā atittikarabhāvena| <hi rend="bold">tameva paṭipada</hi>nti ākiñcaññāyatanabhāvanamāha| <hi rend="bold">samādhivasena osakkanā kathitā</hi> tatiyāruppakammaṭṭhānassa vuttattā ‘‘yatthetā’’tiādinā|</p>

<p rend="bodytext">idha <hi rend="bold">attano</hi>ti dvikoṭikasuññatāmanasikārasaṅkhātaṃ vipassanākammaṭṭhānaṃ| <hi rend="bold">heṭṭhā vuttapaṭipada</hi>nti anantaraṃ vuttākiñcaññāyatanakammaṭṭhānaṃ| sati samathabhāvanāyaṃ suññatāmanasikārassa <pb ed="V" n="2.0042"/> idha sātisayattā vuttaṃ| <hi rend="bold">‘‘dutiyākiñcaññāyatane vipassanāvasena osakkanā kathitā’’</hi>ti|</p>

<p rend="bodytext" n="70"><hi rend="paranum">70</hi><hi rend="dot">.</hi> tatiyākiñcaññāyatane <hi rend="bold">attano</hi>ti catukoṭikasuññatāmanasikārasaṅkhātaṃ vipassanākammaṭṭhānaṃ| <hi rend="bold">etthā</hi>ti etasmiṃ suññatānupassanādhikāre| <hi rend="bold">kvacī</hi>ti katthaci ṭhāne, kāle, dhamme vā| atha vā <hi rend="bold">kvacī</hi>ti ajjhattaṃ, bahiddhā vā| <hi rend="bold">attano attāna</hi>nti sakattānaṃ| ‘‘ayaṃ kho, bho brahmā…pe.… vasī pitā bhūtabhabyāna’’ntiādinā (dī. ni. 1.42) paraparikappitaṃ attānañca kassaci kiñcanabhūtaṃ na passatīti dassento <hi rend="bold">‘‘kassacī’’</hi>tiādimāha| tattha <hi rend="bold">parassā</hi>ti ‘‘parā pajā’’ti ‘‘paro puriso’’ti ca evaṃ gahitassa| <hi rend="bold">na ca mama kvacanī</hi>ti ettha <hi rend="bold">mama</hi>-saddo aṭṭhānapayuttoti āha <hi rend="bold">‘‘mamasaddaṃ tāva ṭhapetvā’’</hi>ti| <hi rend="bold">parassa cā</hi>ti attato aññassa, ‘‘paro puriso nāma atthi mamatthāya sajito, tassa vasena mayhaṃ sabbaṃ <pb ed="M" n="2.0257"/> ijjhatī’’ti evaṃ ekaccadiṭṭhigatikaparikappitavasena paraṃ attānaṃ, tañca attano kiñcanabhūtaṃ na passatīti dassento, <hi rend="bold">‘‘na ca kvacanī’’</hi>tiādimāha| ettha ca <hi rend="bold">nāhaṃ kvacanī</hi>ti sakattano abhāvaṃ passati| <hi rend="bold">na kassaci kiñcanatasmi</hi>nti sakattano eva kassaci anattaniyataṃ passati| <hi rend="bold">na ca, mamā</hi>ti etaṃ dvayaṃ yathāsaṅkhyaṃ sambandhitabbaṃ, <hi rend="bold">atthī</hi>ti paccekaṃ| ‘‘na ca kvacani parassa attā atthī’’ti parassa attano abhāvaṃ passati, ‘‘tassa parassa attano mama kismiñci kiñcanatā na catthī’’ti parassa attano anattaniyataṃ passati| evaṃ ajjhattaṃ bahiddhā ca khandhānaṃ attattaniyasuññatā suddhasaṅkhārapuñjatā catukoṭikasuññatāpariggaṇhanena diṭṭhā hoti| <hi rend="bold">heṭṭhā vuttapaṭipada</hi>nti idhāpi ākiñcaññāyatanakammaṭṭhānameva vadati| <hi rend="bold">vipassanāvaseneva osakkanā kathitā</hi> catukoṭikasuññatādassanavisesabhāvato, tappadhānattā cassa manasikārassa|</p>

<p rend="bodytext">idha <hi rend="bold">attano</hi>ti nevasaññānāsaññāyatanakammaṭṭhānamāha| <hi rend="bold">sabbasaññā</hi>ti rūpasaññā paṭighasaññā nānattasaññā heṭṭhimā tisso arūpasaññāti evaṃ sabbasaññā anavasesā nirujjhantīti vadanti| <hi rend="bold">‘‘heṭṭhā vuttā’’</hi>ti pana visesitattā imasmiṃ āgatā catutthajjhānasaññādayo api saññāti apare| <hi rend="bold">ta</hi>nti sammutimattaṃ kāmasaññāpaṭibāhanavaseneva tesaṃ nānattasaññādinirodhassa atthasiddhattā| <hi rend="bold">samādhivasena osakkanā kathitā</hi> nevasaññānāsaññāyatanabhāvanāya samathakammaṭṭhānabhāvato|</p>

<p rend="bodytext" n="71"><hi rend="paranum">71</hi><hi rend="dot">.</hi> <hi rend="bold">pubbe pañcavidhaṃ kammavaṭṭa</hi>nti purimakammabhavasmiṃ moho avijjā āyūhanā saṅkhārā nikantitaṇhā <pb ed="V" n="2.0043"/> upagamanaṃ upādānaṃ cetanā bhavoti evamāgato saparikkhāro kammappabandho| <hi rend="bold">na āyūhitaṃ assā</hi>ti na cetitaṃ pakappitaṃ bhaveyya| <hi rend="bold">etarahi evaṃ pañcavidhaṃ vipākavaṭṭa</hi>nti viññāṇanāmarūpasaḷāyatanaphassavedanāsaṅkhāto paccuppanno vipākappabandho <hi rend="bold">nappavatteyya</hi> kāraṇassa anipphannattā| <hi rend="bold">sace āyūhitaṃ na bhavissatī</hi>ti yadi cetitaṃ pakappitaṃ na siyā| <hi rend="bold">yaṃ atthī</hi>ti yaṃ paramatthato vijjamānakaṃ| tenāha <hi rend="bold">‘‘bhūta’’</hi>nti| tañhi paccayanibbattatāya ‘‘bhūta’’nti vuccati| <hi rend="bold">taṃ pajahāmī</hi>ti tappaṭibaddhachandarāgappahānena tato eva āyatiṃ anuppattidhammatāpādanavasena pajahāmi pariccajāmi|</p>

<p rend="bodytext"><hi rend="bold">parinibbāyī</hi>ti <pb ed="M" n="2.0258"/> saha parikappanena atītattheti āha <hi rend="bold">‘‘parinibbāyeyyā’’</hi>ti| <hi rend="bold">parinibbāyeyya nu kho</hi>ti vā pāṭho, so evattho| <hi rend="bold">na kiñci kathita</hi>nti nevasaññānāsaññāyatanasamāpattiyā saṅkhārāvasesasukhumabhāvena ñāṇuttarasseva visayabhāvato sarūpato na kiñci kathitaṃ, nayena panassa visesaṃ ñāpetukāmattā| bhagavato kira etadahosi – ‘‘imissaṃyeva parisati nisinno ānando anusandhikusalatāya nevasaññānāsaññāyatanaṃ pādakaṃ katvā ṭhitassa bhikkhuno paṭisandhiṃ arahattañca sandhāya pañhaṃ pucchissati, iminā pucchānusandhinā tamatthaṃ desessāmī’’ti| osakkanāya ca idhādhippetattā bhinnarasadesanā hotīti pucchānusandhi pucchitā| tasmiñhi asati anusandhibhedabhinnesā desanā, na ca buddhāciṇṇā bhinnarasadesanāti| <hi rend="bold">vipassanānissita</hi>nti tannissitaṃ| <hi rend="bold">tassa</hi> bhikkhuno| upādiyati etenāti ca <hi rend="bold">upādānaṃ| na parinibbāyati</hi> pahātabbassa appajahanato| tenāha bhagavā – ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240)| <hi rend="bold">upādānaseṭṭha</hi>nti idaṃ nevasaññānāsaññāyatanabhavassa sabbabhavaggatādassanaparaṃ, na pana ariyabhavaggassa upādānaseṭṭhatāpaṭisedhaparaṃ|</p>

<p rend="bodytext" n="73"><hi rend="paranum">73</hi><hi rend="dot">.</hi> <hi rend="bold">nissāyā</hi>ti bhavapariyāpannaṃ nāma dhammaṃ nissāya tappariyāpannaṃ nāma nissāya oghanittharaṇā bhagavatā akkhātā; aho acchariyametaṃ, aho abbhutametanti|</p>

<p rend="bodytext">navasupi ṭhānesu samathayānikasseva vasena desanāya āgatattā, idha ca kassacipi pādakajjhānassa anāmaṭṭhattā vuttaṃ – <hi rend="bold">‘‘ariyasāvakoti sukkhavipassako ariyasāvako’’</hi>ti| <hi rend="bold">navannampi kammaṭṭhānaṃ ekato katvā sammasatī</hi>ti idaṃ jhānadhammepi anussavaladdhe gahetvā sammasanaṃ sambhavatīti katvā vuttaṃ; tebhūmakasaṅkhāragataṃ idha vuttanti anavasesato pariggahaṇaṃ sandhāya vuttaṃ – <hi rend="bold">‘‘yāvatā sakkāyo’’</hi>ti|</p>

<p rend="bodytext"><hi rend="bold">etaṃ</hi> <pb ed="V" n="2.0044"/> <hi rend="bold">amata</hi>nti amataṃ nibbānaṃ ārabbha pavattiyā etaṃ arahattaṃ amatarasaṃ| tenāha – <hi rend="bold">‘‘etaṃ amataṃ santaṃ, etaṃ paṇīta’’</hi>nti| ‘‘anupādāya kiñcipi aggahetvā cittaṃ vimuccī’’ti vuttattāpi <hi rend="bold">anupādā cittassa vimokkho</hi> nibbānaṃ aññattha sutte vuccati|</p>

<p rend="bodytext"><hi rend="bold">tiṇṇaṃ</hi> <pb ed="M" n="2.0259"/> <hi rend="bold">bhikkhūna</hi>nti abhinivesabhedena tividhānaṃ| pādakaṃ katvā ṭhitassa osakkanāya abhāve kāraṇaṃ heṭṭhā vuttanayeneva veditabbaṃ| <hi rend="bold">samodhānetvā</hi>ti sammadeva odahitvā tasmiṃ tasmiṃ ṭhāne asaṅkarato vavatthapetvā| <hi rend="bold">sukathitaṃ nāma hoti</hi> kathetabbassa anavasesetvā kathitattā|</p>

<p rend="centre">āneñjasappāyasuttavaṇṇanāya līnatthappakāsanā samattā|</p>

</xml>