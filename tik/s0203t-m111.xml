<xml src="s0203t-m111.xml">
<sutra id="m111"/>
<p rend="subhead">1. anupadasuttavaṇṇanā</p>

<p rend="bodytext" n="93"><hi rend="paranum">93</hi><hi rend="dot">.</hi> <hi rend="bold">iddhimāti</hi> <pb ed="V" n="2.0056"/><pb ed="M" n="2.0270"/> <hi rend="bold">guṇo pākaṭo</hi> paratoghosena vinā pāsādakampanadevacārikādīhi sayameva pakāsabhāvato; dhutavādādiguṇānampi tathābhāve eteneva nayena tesaṃ guṇānaṃ pākaṭayogato ca paresaṃ nicchitabhāvato ca| <hi rend="bold">paññavato guṇā</hi>ti paññāpabhedapabhāvite guṇavisese sandhāya vadati| te hi yebhuyyena paresaṃ avisayā| tenāha – <hi rend="bold">‘‘na sakkā akathitā jānitu’’</hi>nti| visabhāgā sabhāgā nāma ayonisomanasikārabahulesu puthujjanesu, te pana appahīnarāgadosatāya parassa vijjamānampi guṇaṃ makkhetvā avijjamānaṃ avaṇṇameva ghosentīti āha – <hi rend="bold">‘‘visabhāga…pe.… kathentī’’</hi>ti|</p>

<p rend="bodytext">yā aṭṭhārasannaṃ dhātūnaṃ samudayato atthaṅgamato assādato ādīnavato yathābhūtaṃ pajānanā, ayaṃ <hi rend="bold">dhātukusalatā| āyatanakusalatāya</hi>pi eseva nayo| avijjādīsu dvādasasu paṭiccasamuppādaṅgesu kosallaṃ <hi rend="bold">paṭiccasamuppādakusalatā</hi>| idaṃ imassa phalassa ṭhānaṃ kāraṇaṃ, idaṃ aṭṭhānaṃ akāraṇanti evaṃ ṭhānañca ṭhānato, aṭṭhānañca aṭṭhānato yathābhūtaṃ pajānanā, ayaṃ <hi rend="bold">ṭhānāṭṭhānakusalatā</hi>| yo pana imesu dhātuādīsu pariññābhisamayādivasena nissaṅgagatiyā paṇḍāti laddhanāmena ñāṇena ito gato pavatto, ayaṃ <hi rend="bold">paṇḍito</hi> nāmāti āha – <hi rend="bold">‘‘imehi catūhi kāraṇehi paṇḍito’’</hi>ti| mahantānaṃ atthānaṃ pariggaṇhanato mahatī paññā etassāti <hi rend="bold">mahāpañño</hi>| sesapadesupi eseva nayoti āha – <hi rend="bold">‘‘mahāpaññādīhi samannāgatoti attho’’</hi>ti|</p>

<p rend="bodytext"><hi rend="bold">nānatta</hi>nti yāhi mahāpaññādīhi samannāgatattā thero ‘‘mahāpañño’’tiādinā kittīyati, tāsaṃ mahāpaññādīnaṃ idaṃ nānattaṃ ayaṃ vemattatā| yassa kassaci (dī. ni. ṭī. 3.216; saṃ. ni. ṭī. 1.1.110; a. ni. ṭī. 1.1.584) visesato arūpadhammassa mahattaṃ nāma kiccasiddhiyā veditabbanti tadassa kiccasiddhiyā dassento, <hi rend="bold">‘‘mahante</hi> <pb ed="V" n="2.0057"/> <hi rend="bold">sīlakkhandhe pariggaṇhātīti mahāpaññā’’</hi>tiādimāha| tattha hetumahantatāya paccayamahantatāya nissayamahantatāya pabhedamahantatāya kiccamahantatāya <pb ed="M" n="2.0271"/> phalamahantatāya ānisaṃsamahantatāya ca sīlakkhandhassa mahantabhāvo veditabbo| tattha <hi rend="bold">hetū</hi> alobhādayo, <hi rend="bold">paccayā</hi> hirottappasaddhāsativīriyādayo| <hi rend="bold">nissayā</hi> sāvakabodhipaccekabodhisammāsambodhiniyatatā taṃsamaṅgino ca purisavisesā| <hi rend="bold">pabhedo</hi> cārittādivibhāgo| <hi rend="bold">kiccaṃ</hi> tadaṅgādivasena paṭipakkhassa vidhamanaṃ| <hi rend="bold">phalaṃ</hi> saggasampadā nibbānasampadā ca| <hi rend="bold">ānisaṃso</hi> piyamanāpatādi| ayamettha saṅkhepo, vitthāro pana visuddhimagge (visuddhi. 1.9) ākaṅkheyyasuttādīsu (ma. ni. 1.64 ādayo) ca āgatanayena veditabbo| iminā nayena <hi rend="bold">samādhikkhandhā</hi>dīnampi mahantatā yathārahaṃ niddhāretvā veditabbā, <hi rend="bold">ṭhānāṭṭhānā</hi>dīnaṃ pana mahantabhāvo mahāvisayatāya veditabbo| tattha ṭhānāṭṭhānānaṃ mahāvisayatā bahudhātukasutte (ma. ni. 3.124 ādayo) sayameva āgamissati| <hi rend="bold">vihārasamāpattīnaṃ</hi> samādhikkhandhe niddhāritanayena veditabbā, <hi rend="bold">ariyasaccānaṃ</hi> sakalasāsanasaṅgahaṇato saccavibhaṅge (vibha. 189 ādayo) taṃsaṃvaṇṇanāsu (vibha. aṭṭha. 189 ādayo) āgatanayena| <hi rend="bold">satipaṭṭhānā</hi>dīnaṃ vibhaṅgādīsu (vibha. 355 ādayo) taṃsaṃvaṇṇanādīsu (vibha. aṭṭha. 355 ādayo) ca āgatanayena| <hi rend="bold">sāmaññaphalānaṃ</hi> mahato hitassa mahato sukhassa mahato atthassa mahato yogakkhemassa nipphattibhāvato santapaṇītanipuṇatakkāvacarapaṇḍitavedanīyabhāvato ca| <hi rend="bold">abhiññānaṃ</hi> mahāsambhārato mahāvisayato mahākiccato mahānubhāvato mahānipphattito ca| <hi rend="bold">nibbānassa</hi> madanimmadanādimahatthasiddhito mahantatā veditabbā|</p>

<p rend="bodytext"><hi rend="bold">puthupaññā</hi>ti etthāpi vuttanayānusārena attho veditabbo| ayaṃ pana viseso – <hi rend="bold">nānākhandhesu ñāṇaṃ pavattatī</hi>ti, ‘‘ayaṃ rūpakkhandho nāma…pe.… ayaṃ viññāṇakkhandho nāmā’’ti, evaṃ pañcannaṃ khandhānaṃ nānākaraṇaṃ paṭicca ñāṇaṃ pavattati| tesupi ‘‘ekavidhena rūpakkhandho, ekādasavidhena rūpakkhandho, ekavidhena vedanākkhandho, bahuvidhena vedanākkhandho, ekavidhena saññākkhandho…pe.… ekavidhena viññāṇakkhandho, bahuvidhena viññāṇakkhandho’’ti evaṃ ekekassa khandhassa ekavidhādivasena atītādibhedavasenapi nānākaraṇaṃ paṭicca ñāṇaṃ pavattati| tathā ‘‘idaṃ cakkhāyatanaṃ nāma…pe.… idaṃ dhammāyatanaṃ nāma| tattha dasāyatanā kāmāvacarā, dve catubhūmakā’’ti evaṃ āyatananānattaṃ paṭicca ñāṇaṃ pavattati|</p>

<p rend="bodytext"><hi rend="bold">nānādhātūsū</hi>ti <pb ed="M" n="2.0272"/> ‘‘ayaṃ cakkhudhātu nāma…pe.… ayaṃ manoviññāṇadhātu nāma| tattha soḷasa dhātuyo kāmāvacarā, dve catubhūmakā’’ti evaṃ nānādhātūsu paṭicca ñāṇaṃ pavattati| tayidaṃ <pb ed="V" n="2.0058"/> upādiṇṇakadhātuvasena vuttanti veditabbaṃ| paccekabuddhānañhi dvinnañca aggasāvakānaṃ upādiṇṇakadhātūsuyeva nānākaraṇaṃ paṭicca ñāṇaṃ pavattati| tañca kho ekadesatova, no nippadesato, anupādiṇṇakadhātūnaṃ pana nānākaraṇaṃ na jānantiyeva| sabbaññubuddhānaṃyeva pana, ‘‘imāya nāma dhātuyā ussannattā imassa rukkhassa khandho seto hoti, imassa kaṇho, imassa bahalattaco, imassa tanuttaco, imassa pattaṃ vaṇṇasaṇṭhānādivasena evarūpaṃ, imassa pupphaṃ nīlaṃ pītaṃ lohitaṃ odātaṃ sugandhaṃ duggandhaṃ, phalaṃ khuddakaṃ mahantaṃ dīghaṃ vaṭṭaṃ susaṇṭhānaṃ maṭṭhaṃ pharusaṃ sugandhaṃ madhuraṃ tittakaṃ ambilaṃ kaṭukaṃ kasāvaṃ, kaṇṭako tikhiṇo atikhiṇo ujuko kuṭilo lohito odāto hotī’’ti dhātunānattaṃ paṭicca ñāṇaṃ pavattati|</p>

<p rend="bodytext"><hi rend="bold">atthesū</hi>ti rūpādīsu ārammaṇesu| <hi rend="bold">nānāpaṭiccasamuppādesū</hi>ti ajjhattabahiddhābhedato santānabhedato ca nānappabhedesu paṭiccasamuppādaṅgesu| avijjādiaṅgānañhi paccekaṃ paṭiccasamuppādasaññitāti| tenāha – saṅkhārapiṭake ‘‘dvādasa paccayā dvādasa paṭiccasamuppādā’’ti| <hi rend="bold">nānāsuññatamanupalabbhesū</hi>ti nānāsabhāvesu niccasārādivirahato suññasabhāvesu, tato eva itthipurisattattaniyādivasena anupalabbhesu sabhāvesu| ma-kāro hettha padasandhikaro| <hi rend="bold">nānāatthesū</hi>ti atthapaṭisambhidāvisayesu paccayuppannādinānāatthesu| <hi rend="bold">dhammesū</hi>ti dhammapaṭisambhidāvisayesu paccayādinānādhammesu| <hi rend="bold">niruttīsū</hi>ti tesaṃyeva atthadhammānaṃ niddhāraṇavacanasaṅkhātāsu nānāniruttīsu| <hi rend="bold">paṭibhānesū</hi>ti ettha atthapaṭisambhidādīsu visayabhūtesu, ‘‘imāni idamatthajotakānī’’ti (vibha. 725-745) tathā tathā paṭibhānato paṭibhānānīti laddhanāmesu ñāṇesu| <hi rend="bold">puthu nānāsīlakkhandhesū</hi>tiādīsu sīlassa puthuttaṃ nānattañca vuttameva| itaresaṃ pana vuttanayānusārena suviññeyyattā pākaṭameva| yaṃ pana abhinnaṃ ekameva nibbānaṃ, tattha upacāravasena puthuttaṃ gahetabbanti āha – <hi rend="bold">‘‘puthu nānājanasādhāraṇe dhamme samatikkammā’’</hi>ti| tenassa madanimmadanādipariyāyena puthuttaṃ paridīpitaṃ hoti|</p>

<p rend="bodytext">evaṃ <pb ed="M" n="2.0273"/> visayavasena paññāya mahattaṃ puthuttañca dassetvā idāni sampayuttadhammavasena hāsabhāvaṃ, pavattiākāravasena javanabhāvaṃ, kiccavasena tikkhādibhāvañca dassetuṃ, <hi rend="bold">‘‘katamā hāsapaññā’’</hi>tiādi vuttaṃ| tattha <hi rend="bold">hāsabahulo</hi>ti pītibahulo| sesapadāni tasseva vevacanāni| <hi rend="bold">sīlaṃ paripūretī</hi>ti haṭṭhapahaṭṭho udaggudaggo hutvā pītisahagatāya paññāya| pītisomanassasahagatā hi paññā abhirativasena ārammaṇe phullā vikasitā viya pavattati; na upekkhāsahagatāti pātimokkhasīlaṃ ṭhapetvā hāsanīyaṃ paraṃ tividhampi sīlaṃ paripūretīti attho| visuṃ vuttattā puna <hi rend="bold">sīlakkhandha</hi>māha| <hi rend="bold">samādhikkhandha</hi>ntiādīsupi eseva nayo|</p>

<p rend="bodytext"><hi rend="bold">rūpaṃ</hi> <pb ed="V" n="2.0059"/> <hi rend="bold">aniccato khippaṃ javatī</hi>ti rūpakkhandhaṃ aniccanti sīghaṃ vegena pavattiyā paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṃ viya lakkhaṇaṃ paṭivijjhantī adandhāyantī rūpakkhandhe aniccalakkhaṇaṃ vegasā paṭivijjhati, tasmā sā <hi rend="bold">javanapaññā</hi> nāmāti attho| sesapadesupi eseva nayo| evaṃ lakkhaṇārammaṇikavipassanāvasena javanapaññaṃ dassetvā balavavipassanāvasena dassetuṃ, <hi rend="bold">‘‘rūpa’’</hi>ntiādi vuttaṃ| tattha <hi rend="bold">khayaṭṭhenā</hi>ti yattha yattha uppajjati, tattha tattheva bhijjanato khayasabhāvattā| <hi rend="bold">bhayaṭṭhenā</hi>ti bhayānakabhāvato| <hi rend="bold">asārakaṭṭhenā</hi>ti attasāravirahato niccasārādivirahato ca| <hi rend="bold">tulayitvā</hi>ti tulābhūtāya vipassanāpaññāya tuletvā| <hi rend="bold">tīrayitvā</hi>ti tāya eva tīraṇabhūtāya tīretvā| <hi rend="bold">vibhāvayitvā</hi>ti yāthāvato pakāsetvā pañcakkhandhaṃ <hi rend="bold">vibhūtaṃ katvā| rūpanirodhe</hi>ti rūpakkhandhassa nirodhabhūte <hi rend="bold">nibbāne</hi> ninnapoṇapabbhāravasena| idāni sikhāppattavipassanāvasena javanapaññaṃ dassetuṃ, puna <hi rend="bold">‘‘rūpa’’</hi>ntiādi vuttaṃ| vuṭṭhānagāminivipassanāvasenāti keci|</p>

<p rend="bodytext">ñāṇassa tikkhabhāvo nāma savisesaṃ paṭipakkhasamucchindanena veditabboti, <hi rend="bold">‘‘khippaṃ kilese chindatīti tikkhapaññā’’</hi>ti vatvā te pana kilese vibhāgena dassento, <hi rend="bold">‘‘uppannaṃ kāmavitakka’’</hi>ntiādimāha| tikkhapañño hi khippābhiñño hoti, paṭipadā cassa na calatīti āha – <hi rend="bold">‘‘ekasmiṃ āsane cattāro ariyamaggā adhigatā hontī’’</hi>tiādi|</p>

<p rend="bodytext">‘‘sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā nirodhadhammā’’ti yāthāvato dassanena saccasampaṭivedho ijjhati, na aññathāti kāraṇamukhena nibbedhikapaññaṃ dassetuṃ, <hi rend="bold">‘‘sabbasaṅkhāresu</hi> <pb ed="M" n="2.0274"/> <hi rend="bold">ubbegabahulo hotī’’</hi>tiādi vuttaṃ| tattha <hi rend="bold">ubbegabahulo</hi>ti vuttanayena sabbasaṅkhāresu abhiṇhaṃ pavattasaṃvego| <hi rend="bold">uttāsabahulo</hi>ti ñāṇutrāsavasena sabbasaṅkhāresu bahuso utrastamānaso| tena ādīnavānupassanamāha| <hi rend="bold">ukkaṇṭhanabahulo</hi>ti pana iminā nibbidānupassanaṃ āha – <hi rend="bold">aratibahulo</hi>tiādinā tassā eva aparāparuppattiṃ| <hi rend="bold">bahimukho</hi>ti sabbasaṅkhārato bahibhūtaṃ nibbānaṃ uddissa pavattañāṇamukho, tathā vā pavattitavimokkhamukho| nibbijjhanaṃ nibbedho, so etissā atthi, nibbijjhatīti vā nibbedhā, sāva paññā <hi rend="bold">nibbedhikā</hi>| yaṃ panettha atthato avibhattaṃ, taṃ heṭṭhā vuttanayattā suviññeyyameva|</p>

<p rend="bodytext">pajjati etena vipassanādikoti <hi rend="bold">padaṃ,</hi> samāpatti, tasmā <hi rend="bold">anupada</hi>nti anusamāpattiyoti attho| <hi rend="bold">padaṃ</hi> vā sammasanupagā dhammā vipassanāya pavattiṭṭhānabhāvato| tenāha <hi rend="bold">‘‘samāpattivasena vā’’</hi>ti<pb ed="V" n="2.0060"/>| <hi rend="bold">jhānaṅgavasena vā</hi>ti jhānaṅgavasenāti ca attho| aṭṭhakathāyaṃ pana kamattho idha padasaddo, tasmā anupadaṃ anukkamenāti ayamettha atthoti āha <hi rend="bold">‘‘anupaṭipāṭiyā’’</hi>ti| <hi rend="bold">dhammavipassana</hi>nti taṃtaṃsamāpatticittuppādapariyāpannānaṃ dhammānaṃ vipassanaṃ| <hi rend="bold">vipassatī</hi>ti samāpattiyo jhānamukhena te te dhamme yāthāvato pariggahetvā, ‘‘itipi dukkhā’’tiādinā sammasati| <hi rend="bold">addhamāsena arahattaṃ patto</hi> ukkaṃsagatassa sāvakānaṃ sammasanacārassa nippadesena pavattiyamānattā, sāvakapāramīñāṇassa ca tathā paṭipādetabbattā| <hi rend="bold">evaṃ santepī</hi>ti yadipi mahāmoggallānatthero na cirasseva arahattaṃ patto; dhammasenāpati pana tato cirena, evaṃ santepi yasmā moggallānattheropi mahāpaññova, tasmā sāriputtattherova mahāpaññataroti| idāni tamatthaṃ pākaṭataraṃ kātuṃ, <hi rend="bold">‘‘mahāmoggallānatthero hī’’</hi>tiādi vuttaṃ| sammasanaṃ carati etthāti sammasanacāro, vipassanābhūmi, taṃ <hi rend="bold">sammasanacāraṃ| ekadesamevā</hi>ti sakattabhāve saṅkhāre anavasesato pariggahetuñca sammasituñca asakkontaṃ attano abhinīhārasamudāgatañāṇabalānurūpaṃ ekadesameva pariggahetvā sammasanto| nanu ca ‘‘sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāyā’’ti (saṃ. ni. 4.26) vacanato vaṭṭadukkhato muccitukāmena sabbaṃ pariññeyyaṃ parijānitabbameva? saccametaṃ, tañca kho sammasanupagadhammavasena vuttaṃ| tasmā sasantānagate sabbadhamme<pb ed="M" n="2.0275"/>, parasantānagate ca tesaṃ santānavibhāgaṃ akatvā bahiddhābhāvasāmaññato sammasanaṃ, ayaṃ sāvakānaṃ sammasanacāro| thero pana bahiddhādhammepi santānavibhāgena keci keci uddharitvā sammasi, tañca kho ñāṇena phuṭṭhamattaṃ katvā| tena vuttaṃ – <hi rend="bold">‘‘yaṭṭhikoṭiyā uppīḷento viya ekadesameva sammasanto’’</hi>ti| tattha ñāṇena nāma yāvatā neyyaṃ pavattitabbaṃ, tathā apavattanato <hi rend="bold">‘‘yaṭṭhikoṭiyā uppīḷento viyā’’</hi>tiādi vuttaṃ| anupadadhammavipassanāya abhāvato <hi rend="bold">‘‘ekadesameva sammasanto’’</hi>ti vuttaṃ|</p>

<p rend="bodytext">buddhānaṃ sammasanacāro dasasahassilokadhātuyaṃ sattasantānagatā, anindriyabaddhā ca saṅkhārāti vadanti, koṭisatasahassacakkavāḷesūti apare| tathā hi addhattayavasena paṭiccasamuppādanayaṃ osaritvā chattiṃsakoṭisatasahassamukhena buddhānaṃ mahāvajirañāṇaṃ pavattaṃ| paccekabuddhānaṃ sasantānagatehi saddhiṃ majjhimadesavāsisattasantānagatā anindriyabaddhā ca sammasanacāroti vadanti, jambudīpavāsisattasantānagatāti keci| dhammasenāpatinopi yathāvuttasāvakānaṃ vipassanābhūmiyeva sammasanacāro| tattha pana thero sātisayaṃ niravasesaṃ anupadadhammaṃ vipassi| tena vuttaṃ – <hi rend="bold">‘‘sāvakānaṃ sammasanacāraṃ nippadesaṃ sammasī’’</hi>ti|</p>

<p rend="bodytext">tattha ‘‘sāvakānaṃ vipassanābhūmī’’ti ettha sukkhavipassakā lokiyābhiññappattā pakatisāvakā <pb ed="V" n="2.0061"/> aggasāvakā paccekabuddhā sammāsambuddhāti chasu janesu sukkhavipassakānaṃ jhānābhiññāhi anadhigatapaññānepuññattā andhānaṃ viya icchitapadesokkamanaṃ vipassanākāle icchikicchitadhammavipassanā natthi| te yathāpariggahitadhammamatteyeva ṭhatvā vipassanaṃ vaḍḍhenti| lokiyābhiññappattā pana pakatisāvakā yena mukhena vipassanaṃ ārabhanti; tato aññena vipassanaṃ vitthārikaṃ kātuṃ sakkonti vipulañāṇattā| mahāsāvakā abhinīhārasampannattā tato sātisayaṃ vipassanaṃ vitthārikaṃ kātuṃ sakkonti| aggasāvakesu dutiyo abhinīhārasampattiyā samādhānassa sātisayattā vipassanaṃ tatopi vitthārikaṃ karoti| paṭhamo pana tato mahāpaññatāya sāvakehi asādhāraṇaṃ vitthārikaṃ karoti| paccekabuddho tehipi mahābhinīhāratāya attano abhinīhārānurūpaṃ tatopi vitthārikavipassanaṃ karonti| buddhānaṃ, sammadeva, paripūritapaññāpāramipabhāvita-sabbaññutaññāṇādhigamanassa anurūpāyāti| yathā <pb ed="M" n="2.0276"/> nāma katavālavedhaparicayena sarabhaṅgasadisena dhanuggahena khitto saro antarā rukkhalatādīsu asajjamāno lakkhaṇeyeva patati; na sajjati na virajjhati, evaṃ antarā asajjamānā avirajjhamānā vipassanā sammasanīyadhammesu yāthāvato nānānayehi pavattati| yaṃ mahāñāṇanti vuccati, tassa pavattiākārabhedo gaṇato vuttoyeva|</p>

<p rend="bodytext">etesu ca sukkhavipassakānaṃ vipassanācāro khajjotapabhāsadiso, abhiññappattapakatisāvakānaṃ dīpapabhāsadiso, mahāsāvakānaṃ okkāpabhāsadiso, aggasāvakānaṃ osadhitārakāpabhāsadiso, paccekabuddhānaṃ candapabhāsadiso, sammāsambuddhānaṃ rasmisahassapaṭimaṇḍitasaradasūriyamaṇḍalasadiso upaṭṭhāsi| tathā sukkhavipassakānaṃ vipassanācāro andhānaṃ yaṭṭhikoṭiyā gamanasadiso, lokiyābhiññappattapakatisāvakānaṃ daṇḍakasetugamanasadiso, mahāsāvakānaṃ jaṅghasetugamanasadiso, aggasāvakānaṃ sakaṭasetugamanasadiso, paccekabuddhānaṃ mahājaṅghamaggagamanasadiso, sammāsambuddhānaṃ mahāsakamaggagamanasadisoti veditabbo|</p>

<p rend="bodytext"><hi rend="bold">arahattañca kira patvā</hi>ti ettha <hi rend="bold">kira</hi>-saddo anussavaladdhoyamatthoti dīpetuṃ vutto| <hi rend="bold">patvā aññāsi</hi> attano vipassanācārassa mahāvisayattā tikkhavisadasūrabhāvassa ca sallakkhaṇena| kathaṃ panāyaṃ mahāthero dandhaṃ arahattaṃ pāpuṇanto sīghaṃ arahattaṃ pattato paññāya attānaṃ sātisayaṃ katvā aññāsīti āha – <hi rend="bold">‘‘yathā hī’’</hi>tiādi| <hi rend="bold">mahājaṭa</hi>nti mahājālasākhaṃ ativiya sibbitajālaṃ| <hi rend="bold">yaṭṭhiṃ pana sāraṃ vā ujuṃ vā na labhati</hi> veṇuggahaṇe anuccinitvā veṇussa gahitattā| <hi rend="bold">evaṃsampada</hi>nti yathā tesu purisesu eko veḷuggahaṇe anuccinitvā veḷuyaṭṭhiṃ gaṇhāti, eko uccinitvā, evaṃ nipphattikaṃ| <hi rend="bold">padhāna</hi>nti bhāvanānuyuñjanaṃ|</p>

<p rend="bodytext"><hi rend="bold">sattasaṭṭhi</hi> <pb ed="V" n="2.0062"/> <hi rend="bold">ñāṇānī</hi>ti paṭisambhidāmagge (paṭi. ma. 1.73 mātikā) āgatesu tesattatiyā ñāṇesu ṭhapetvā cha asādhāraṇañāṇāni sutamayañāṇādīni paṭibhānapaṭisambhidāñāṇapariyosānāni sattasaṭṭhi ñāṇāni| tāni hi sāvakehi pavicitabbāni, na itarāni| <hi rend="bold">soḷasavidhaṃ pañña</hi>nti (saṃ. ni. aṭṭha. 3.5.379; saṃ. ni. ṭī. 3.5.379) mahāpaññādikā, navānupubbavihārasamāpattipaññāti idaṃ soḷasavidhaṃ paññaṃ|</p>

<p rend="bodytext"><hi rend="bold">tatrā</hi>ti <pb ed="M" n="2.0277"/> tassa| <hi rend="bold">idaṃ hotī</hi>ti idaṃ dāni vuccamānaṃ anupubbasammasanaṃ hoti| <hi rend="bold">vipassanākoṭṭhāsa</hi>nti vitakkādisammasitabbadhammavibhāgena vibhattavipassanābhāgaṃ|</p>

<p rend="bodytext" n="94"><hi rend="paranum">94</hi><hi rend="dot">.</hi> <hi rend="bold">paṭhame jhāne</hi>ti upasilese bhummaṃ, tasmā <hi rend="bold">ye paṭhame jhāne dhammā</hi>ti ye paṭhamajjhānasaṃsaṭṭhā dhammāti attho| <hi rend="bold">antosamāpattiya</hi>nti ca samāpattisahagate cittuppāde samāpattisamaññaṃ āropetvā vuttaṃ| <hi rend="bold">vavatthitā</hi>ti katavavatthanā nicchitā| <hi rend="bold">paricchinnā</hi>ti ñāṇena paricchinnā salakkhaṇato paricchijja ñātā| <hi rend="bold">olokento</hi>ti ñāṇacakkhunā paccakkhato passanto| <hi rend="bold">abhiniropanaṃ</hi> ārammaṇe cittassa āropanaṃ| <hi rend="bold">anumajjanaṃ</hi> ārammaṇe cittassa anuvicāraṇaṃ| <hi rend="bold">pharaṇaṃ</hi> paṇītarūpehi kāyassa byāpanaṃ, vipphārikabhāvo vā| <hi rend="bold">sāta</hi>nti sātamadhuratā| <hi rend="bold">adhikkhepo</hi> vikkhepassa paṭipakkhabhūtaṃ samādhānaṃ| <hi rend="bold">phusanaṃ</hi> indriyavisayaviññāṇassa tato uppajjitvā ārammaṇe phusanākārena viya pavatti| <hi rend="bold">vedayitaṃ</hi> ārammaṇānubhavanaṃ| <hi rend="bold">sañjānanaṃ</hi> nīlādivasena ārammaṇassa sallakkhaṇaṃ| <hi rend="bold">cetayitaṃ</hi> cetaso byāpāro| <hi rend="bold">vijānanaṃ</hi> ārammaṇūpaladdhi| <hi rend="bold">kattukamyatā</hi> cittassa ārammaṇena atthikatā| tasmiṃ ārammaṇe adhimuccanaṃ, sanniṭṭhānaṃ vā <hi rend="bold">adhimokkho</hi>| kosajjapakkhe patituṃ adatvā cittassa paggaṇhanaṃ <hi rend="bold">paggāho,</hi> adhiggahoti attho| ārammaṇaṃ upagantvā ṭhānaṃ, anissajjanaṃ vā <hi rend="bold">upaṭṭhānaṃ</hi>| samappavattesu assesu sārathi viya sakiccapasutesu sampayuttesu ajjhupekkhanaṃ <hi rend="bold">majjhattatā</hi>| sampayuttadhammānaṃ ārammaṇe anunayanaṃ saṃcaraṇaṃ <hi rend="bold">anunayo| sabhāvato</hi>ti yathābhūtasabhāvato| soḷasannaṃ eva cettha dhammānaṃ gahaṇaṃ tesaṃyeva therena vavatthāpitabhāvato, te evassa tadā upaṭṭhahiṃsu, na itareti vadanti| vīriyasatiggahaṇena cettha indriyabhāvasāmaññato saddhāpaññā; satiggahaṇeneva ekantānavajjabhāvasāmaññato passaddhiādayo cha yugaḷā; alobhādosā ca saṅgahitā jhānacittuppādapariyāpannattā tesaṃ dhammānaṃ| therena ca dhammā vavatthānasāmaññato āraddhā| te na upaṭṭhahiṃsūti na sakkā vattunti apare|</p>

<p rend="bodytext"><hi rend="bold">viditā uppajjantī</hi>ti uppādepi nesaṃ vedanānaṃ pajānanaṃ hotiyevāti attho| sesapadadvayepi <pb ed="V" n="2.0063"/> eseva nayo| taṃ jānātīti taṃñāṇo, tassa <pb ed="M" n="2.0278"/> bhāvo <hi rend="bold">taṃñāṇatā,</hi> ñāṇassa attasaṃvedananti attho| taṃsamānayogakkhamāhi sampayuttadhammā| <hi rend="bold">ñāṇabahutā</hi>ti ñāṇassa bahubhāvo, ekacittuppāde anekañāṇatāti attho| idāni tamevatthaṃ vivarituṃ, <hi rend="bold">‘‘yathā hī’’</hi>tiādi vuttaṃ| <hi rend="bold">na sakkā jānituṃ</hi> ārammaṇakaraṇassa abhāvato| asammohāvabodho ca īdisassa ñāṇassa natthi| <hi rend="bold">ekekameva</hi> ñāṇaṃ <hi rend="bold">uppajjati</hi> tasmiṃ khaṇe ekasseva āvajjanassa uppajjanato, na ca āvajjanena vinā cittuppatti atthi| vuttañhetaṃ –</p>

<p rend="gatha1">‘‘cullāsītisahassāni, kappā tiṭṭhanti ye marū|</p>

<p rend="gathalast">na tveva tepi jīvanti, dvīhi cittehi saṃyutā’’ti|| (mahāni. 10, 39) ca,</p>

<p rend="indent">‘‘natthi citte yugā gahī’’ti ca –</p>

<p rend="bodytext"><hi rend="bold">vatthārammaṇānaṃ pariggahitatāyā</hi>ti yasmiñca ārammaṇe ye jhānadhammā pavattanti, tesaṃ vatthārammaṇānaṃ pageva ñāṇena paricchijja gahitattā| yathā nāma migasūkarādīnaṃ āsayepariggahite tatra ṭhitā migā vā sūkarā vā tato uṭṭhānatopi āgamanatopi nesādassa sukhaggahaṇā honti, evaṃsampadamidaṃ| tenāha <hi rend="bold">‘‘therena hī’’</hi>tiādi| <hi rend="bold">tenā</hi>ti vatthārammaṇānaṃ pariggahitabhāvena| <hi rend="bold">assā</hi>ti therassa| <hi rend="bold">tesaṃ dhammāna</hi>nti jhānacittuppādapariyāpannānaṃ dhammānaṃ| <hi rend="bold">uppādaṃ āvajjantassā</hi>tiādinā uppādādīsu yaṃ yadeva ārabbha ñāṇaṃ uppajjati; tasmiṃ tasmiṃ khaṇe tassa tasseva cassa pākaṭabhāvo dīpito| na hi āvajjanena vinā ñāṇaṃ uppajjati| <hi rend="bold">ahutvā sambhontī</hi>ti pubbe avijjamānā hutvā sambhavanti, anuppannā uppajjantīti attho| <hi rend="bold">udayaṃ passati</hi> tesaṃ dhammānaṃ, ‘‘ahutvā sambhontī’’ti uppādakkhaṇasamaṅgibhāvadassanato| pubbe abhāvabodhako hi attalābho dhammānaṃ udayo| <hi rend="bold">hutvā</hi>ti uppajjitvā| <hi rend="bold">paṭiventī</hi>ti paṭi khaṇe khaṇe vinassanti| <hi rend="bold">vayaṃ passati,</hi> ‘‘hutvā paṭiventī’’ti tesaṃ dhammānaṃ bhaṅgakkhaṇasamaṅgibhāvadassanato| viddhaṃsabhāvabodhako hi dhammānaṃ vijjamānato vayo|</p>

<p rend="bodytext">tesu dhammesu natthi etassa upayo rāgavasena upagamananti <hi rend="bold">anupayo,</hi> ananurodho| hutvā viharatīti yojanā| tathā natthi etassa apāyo paṭighavasena apagamananti <hi rend="bold">anapāyo,</hi> avirodho| ‘‘etaṃ mama, <pb ed="M" n="2.0279"/> eso me atthā’’ti tassa taṇhādiṭṭhiabhinivesābhāvato taṇhādiṭṭhinissayehi <pb ed="V" n="2.0064"/> <hi rend="bold">anissito| appaṭibaddho</hi>ti anupayānissitabhāvato vipassanāya paribandhavasena chandarāgena na paṭibaddho na vibandhito| <hi rend="bold">vippamutto</hi>ti tato eva vikkhambhanavimuttivasena kāmarāgato vimutto| <hi rend="bold">visaṃyutto</hi> vikkhambhanavaseneva paṭipakkhadhammehi visaṃyutto|</p>

<p rend="bodytext"><hi rend="bold">kilesamariyādā tena katā bhaveyyā</hi>ti antosamāpattiyaṃ pavatte soḷasa dhamme ārabbha pavattamānaṃ vipassanāvīthiṃ bhinditvā sace rāgādayo uppajjeyyuṃ; tassa vipassanāvīthiyā kilesamariyādā tena cittena, cittasamaṅginā vā katā bhaveyya| <hi rend="bold">tesū</hi>ti tesu dhammesu| <hi rend="bold">assā</hi>ti therassa| <hi rend="bold">ekopī</hi>ti rāgādīsu ekopīti ca vadanti| vuttākārena ekaccānaṃ anāpāthagamane sati vipassanā na tesu dhammesu nirantarappavattāti <hi rend="bold">ārammaṇamariyādā bhaveyya| vikkhambhitapaccanīkattā</hi>ti vipassanāya paṭipakkhadhammānaṃ pageva vikkhambhitattā idānipi vikkhambhetabbā kilesā natthīti vuttaṃ|</p>

<p rend="bodytext"><hi rend="bold">ito</hi>ti paṭhamajjhānato| <hi rend="bold">anantaro</hi>ti uparimo jhānādiviseso| <hi rend="bold">tassa pajānanassā</hi>ti, ‘‘atthi uttari nissaraṇa’’nti evaṃ pavattajānanassa| <hi rend="bold">bahulīkaraṇenā</hi>ti punappunaṃ uppādanena|</p>

<p rend="bodytext"><hi rend="bold">sampasādanaṭṭhenā</hi>ti kilesakālusiyāpagamanena, tassa vicārakkhobhavigamena vā cetaso sammadeva pāsādikabhāvena|</p>

<p rend="bodytext">vīriyaṃ sati upekkhāti āgataṭṭhāne pārisuddhiupekkhā, adukkhamasukhāvedanāti ettha jhānupekkhāti, <hi rend="bold">‘‘sukhaṭṭhāne vedanupekkhāvā’’</hi>ti vuttaṃ| <hi rend="bold">sukhaṭṭhāne</hi>ti ca paṭhamajjhānādīsu sukhassa vuttaṭṭhāne| <hi rend="bold">passaddhattā</hi>ti samadhuracetayitabhāvena ārammaṇe visaṭavitthatabhāvato yo so cetaso ābhogo vutto| sāmaññaphalādīsu satiyā pārisuddhi, sā thana atthato sativinimuttā natthīti āha <hi rend="bold">‘‘parisuddhāsatiyevā’’</hi>ti| <hi rend="bold">pārisuddhiupekkhā,</hi> na jhānupekkhādayo|</p>

<p rend="bodytext" n="95"><hi rend="paranum">95</hi><hi rend="dot">.</hi> īdisesu ṭhānesu satiyā na kadācipi ñāṇaviraho atthīti āha – <hi rend="bold">‘‘ñāṇena sampajāno hutvā’’</hi>ti| tathā hi tatiyajjhāne, ‘‘satimā sukhavihārī’’ti ettha sampajānoti ayamattho vutto eva hoti<pb ed="M" n="2.0280"/>| <hi rend="bold">na sāvakānaṃ anupadadhammavipassanā hoti</hi> saṅkhārāvasesasukhumappavattiyā duviññeyyattā vinibbhujitvā gahetuṃ asakkuṇeyyabhāvato| tenāha – <hi rend="bold">‘‘kalāpavipassanaṃ dassento evamāhā’’</hi>ti|</p>

<p rend="bodytext" n="96"><hi rend="paranum">96</hi><hi rend="dot">.</hi> <hi rend="bold">paññāya</hi> <pb ed="V" n="2.0065"/> <hi rend="bold">cassadisvā āsavā parikkhīṇā hontī</hi>ti dassanasamakālaṃ khīyamānā āsavā, ‘‘disvā parikkhīṇā hontī’’ti vuttā| samānakālepi hi ediso saddappayogo dissati –</p>

<p rend="bodytext">‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṃ. ni. 2.43-45; 2.4.60; kathā. 465, 467)|</p>

<p rend="gatha1">‘‘nihantvā timiraṃ sabbaṃ, uggatejo samuggato|</p>

<p rend="gathalast">verocano rasmimālī, lokacakkhupabhaṅkaro’’ti|| (paṭṭhā. anuṭī. 1.25-34; visuddhi. mahāṭī. 2.580) ca –</p>

<p rend="bodytext">evamādīsu| hetuattho vā ayaṃ <hi rend="bold">disvā</hi>saddo asamānakattuko yathā – ‘‘ghataṃ pivitvā balaṃ hoti, sīhaṃ disvā bhayaṃ hotī’’ti (visuddhi. mahāṭī. 2.802)| dassanahetuko hi āsavānaṃ parikkhayo pariññāsacchikiriyābhāvanābhisamaye sati pahānābhisamayassa labbhanato| <hi rend="bold">yuganaddhaṃ āharitvā</hi>ti paṭhamajjhānaṃ samāpajjitvā vuṭṭhāya tattha jhānadhamme sammasanto samathavipassanaṃ yuganaddhaṃ bhāveti| evaṃ yāva nevasaññānāsaññāyatanaṃ samāpajjitvā vuṭṭhāya tattha sammasanto samathavipassanaṃ yuganaddhaṃ katvā yathā thero arahattaṃ pāpuṇi| taṃ sandhāya vuttaṃ – <hi rend="bold">‘‘arahattaṃ pattavāro idha gahito’’</hi>ti| <hi rend="bold">idhā</hi>ti imasmiṃ sutte| dīghanakhasuttadesanāya (ma. ni. 2.205-206) hi thero arahattaṃ patto| tadā ca anāgāmī hutvā nirodhaṃ samāpajjatīti vacanavasaro natthi, tasmā vuttaṃ – ‘‘arahattaṃ pattavāro idha gahito’’ti| yadi evaṃ – ‘‘sabbaso nevasaññānāsaññāyatanaṃ samatikkamma saññāvedayitanirodhaṃ upasampajja viharatī’’ti idaṃ kasmā vuttanti? there vijjamāne paṇḍitaguṇe anavasesato dassetvā arahattanikūṭena desanaṃ niṭṭhāpetuṃ| nirodhasamāpajjanaṃ pana therassa āciṇṇasamāciṇṇaṃ| tenāha <hi rend="bold">‘‘nirodhaṃ pana…pe.… vadantī’’</hi>ti| tena phalasamāpattimpi antarā samāpajjatiyevāti dasseti|</p>

<p rend="bodytext">vomissaṃ <pb ed="M" n="2.0281"/> vivarituṃ <hi rend="bold">‘‘tatthassā’’</hi>tiādi vuttaṃ| tattha ‘‘nirodhaṃ samāpajjissāmī’’ti ābhogena samathavipassanaṃ yuganaddhaṃ āharitvā ṭhitassa <hi rend="bold">nirodhasamāpatti sīsaṃ</hi> nāma hoti, tassa ābhogavasena <hi rend="bold">nirodhassa vāro āgacchati| phalasamāpatti gūḷho hoti,</hi> ‘‘phalasamāpattiṃ samāpajjissāmī’’ti ābhogassa abhāvato| <hi rend="bold">phalasamāpatti sīsaṃ hotī</hi>ti etthāpi vuttanayena attho <pb ed="V" n="2.0066"/> veditabbo| etena ābhogapaṭibaddhametesaṃ āgamananti dīpitanti veditabbaṃ| <hi rend="bold">jambudīpavāsino therā panā</hi>tiādi aṭṭhakathāruḷhameva taṃ vacanaṃ| <hi rend="bold">antosamāpattiya</hi>nti nirodhaṃ samāpannakāle| <hi rend="bold">tisamuṭṭhānikarūpadhamme</hi>ti utukammāhāravasena tisamuṭṭhānikarūpadhamme|</p>

<p rend="bodytext" n="97"><hi rend="paranum">97</hi><hi rend="dot">.</hi> <hi rend="bold">ciṇṇavasita</hi>nti paṭipakkhadūribhāvena subhāvitavasībhāvaṃ| <hi rend="bold">nipphattiṃ patto</hi>ti ukkaṃsaparinipphattiṃ patto| ure vāyāmajanitāya <hi rend="bold">oraso| pabhāvita</hi>nti uppāditaṃ| <hi rend="bold">dhammenā</hi>ti ariyamaggadhammena| tassa hi adhigamena ariyāya jātiyā jāto nibbattoti katvā, <hi rend="bold">‘‘dhammajo dhammanimmito’’</hi>ti vuccati| <hi rend="bold">dhammadāyassā</hi>ti navavidhassa lokuttaradhammadāyassa| <hi rend="bold">ādiyanato</hi>ti gaṇhanato, sasantāne uppādanatoti attho| sesaṃ suviññeyyameva|</p>

<p rend="centre">anupadasuttavaṇṇanāya līnatthappakāsanā samattā|</p>

</xml>