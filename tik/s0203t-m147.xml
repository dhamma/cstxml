<xml src="s0203t-m147.xml">

<p rend="subhead"><pgroup id="m147"/><readunit id="m147">5. rāhulovādasuttavaṇṇanā</readunit></p>

<p rend="bodytext" n="416"><hi rend="paranum">416</hi><hi rend="dot">.</hi> <hi rend="bold">vimuttiṃ</hi> <pb ed="V" n="2.0208"/> <hi rend="bold">paripācentī</hi>ti kilesānaṃ paṭippassaddhivimuttibhūtaṃ arahattaṃ sabbaso pācenti sādhenti nibbāpentīti <hi rend="bold">vimuttiparipācanīyā| dhammā</hi>ti kāraṇadhammā| tenāha – <hi rend="bold">‘‘visuddhikāraṇavasenā’’</hi>ti, arahattasaṅkhātāya visuddhiyā sampādanavasenāti attho| saddhindriyādayo visujjhamānā maggapaṭipāṭiyāva sabbaso assaddhiyādīhi cittaṃ vimocentā aggaphalavimuttiṃ sampādenti| tesaṃ pana visuddhi bālaparivajjanena paṇḍitapayirupāsanena pasādāvahadhammapaccavekkhaṇāya ca hoti| tato idha pannarasa dhammā adhippetāti dassento, <hi rend="bold">‘‘vuttañheta’’</hi>ntiādimāha|</p>

<p rend="bodytext">tattha <hi rend="bold">assaddhe puggale</hi>ti saddhārahite puggale| te hi nissāya na kadāci saddhā sambhavati, tesaṃ pana diṭṭhānugatiāpajjanena aññadatthu asaddhiyameva vaḍḍhati, tasmā te paṭibhayamaggo viya dūrato vajjetabbā| <hi rend="bold">assaddhiya</hi>nti ca saddhāya paṭipakkhabhūtā asaddheyyavatthusmiṃ adhimuccanākārena pavattā saṃkilesadhammā veditabbā| <hi rend="bold">saddhe puggale</hi>ti saddhāsampanne puggale| te hi nissāya saddheyyavatthusmiṃ anuppannā uppajjati, uppannā bhiyyobhāvaṃ vepullaṃ āpajjati| <hi rend="bold">saddheyyavatthū</hi>ti ca buddhādīni ratanāni kammakammaphalāni ca| <hi rend="bold">sevato</hi>ti labbhamānaṃ saddhāsampadaṃ uppādetuṃ vaḍḍhetuñca nisevato| sesapadāni tasseva vevacanāni| atha vā <hi rend="bold">sevato</hi> upasaṅkamato| <hi rend="bold">bhajato</hi> tesaṃ paṭipattiyaṃ bhattiṃ kubbato| <hi rend="bold">payirupāsato</hi>ti tesaṃ ovādānusāsanikaraṇavasena upaṭṭhahato| <hi rend="bold">pasādanīyasuttantā</hi> nāma buddhādiguṇapaṭisaṃyuttā pasādāvahā sampasādanīyasuttādayo| te hi paccavekkhato buddhādīsu anuppannā pasannā upajjati, uppannā bhiyyobhāvaṃ vepullaṃ <pb ed="M" n="2.0428"/> āpajjati| <hi rend="bold">imehi tīhākārehī</hi>ti imehi yathāvuttehi tīhi kāraṇehi| paṭipakkhadūrībhāvato paccekaṃ sūpahārato ca āsevanaṃ bhāvanaṃ labhanti| <hi rend="bold">saddhindriyaṃ visujjhati</hi> maggaphalāvahabhāvena acchati visuddhiṃ pāpuṇāti| iminā nayena sesapadesupi attho veditabbo|</p>

<p rend="bodytext">ayaṃ pana viseso – <hi rend="bold">kusīte</hi>ti alase sammāpaṭipattiyaṃ nikkhittadhure| <hi rend="bold">āraddhavīriye</hi>ti paggahitavīriye sammāpaṭipanne| <hi rend="bold">sammappadhāne</hi>ti anuppannānaṃ akusalānaṃ anuppādanādivasena pavatte cattāro upāyappadhāne| <hi rend="bold">paccavekkhato</hi> paṭipattiṃ avekkhato| te hi paccavekkhato līnaṃ abhibhavitvā <pb ed="V" n="2.0209"/> sammadeva ārambhadhātuādi anuppannānaṃ vidhinā satisampadāya uppādāya bhiyyobhāvāya saṃvattati| <hi rend="bold">asamāhite</hi> bhantamigabhantagoṇasappaṭibhāge vibbhantacitte| <hi rend="bold">samāhite</hi> upacārasamādhinā appanāsamādhinā ca sammadeva samāhitacitte| <hi rend="bold">jhānavimokkhe</hi>ti savitakkasavicārādijhānāni paṭhamādivimokkhe ca| tesañhi paccavekkhaṇā uparūpari accantameva samādhānāya saṃvattati| <hi rend="bold">duppaññe</hi>ti nippaññe, ariyadhammassa uggahaparipucchāsavanasammasanābhāvena sabbaso paññārahite ca| <hi rend="bold">paññavante</hi>ti vipassanāpaññāya ceva maggapaññāya ca samannāgate| <hi rend="bold">gambhīrañāṇacariya</hi>nti gambhīraṃ khandhāyatanadhātusaccapaṭiccasamuppādādibhedaṃ ñāṇassa caritabbaṭṭhānaṃ, yattha vā gambhīrañāṇassa cariyaṃ pavattati| tattha hi paccavekkhaṇā sammohaṃ vidhamati, anuppannāya paññāya uppādāya bhiyyobhāvāya saṃvattati| <hi rend="bold">suttantakkhandhe</hi>ti suttasamūhe|</p>

<p rend="bodytext">pubbe saddhindriyādīnaṃ visuddhikāraṇāni, ‘‘vimuttiparipācanīyā dhammā’’ti vuttānīti idha saddhādike aññe ca dhamme dassento, <hi rend="bold">‘‘aparepī’’</hi>tiādimāha| tattha saddhādīnaṃ vimuttiparipācanīyatā dassitā eva, aniccasaññādīnaṃ <pb ed="M" n="2.0429"/> pana vimuttiparipācanīyatāya vattabbameva natthi vipassanābhāvato| tenāha – <hi rend="bold">‘‘ime pañca nibbedhabhāgiyā saññā’’</hi>ti| <hi rend="bold">kalyāṇamittatādayo</hi>ti kalyāṇamittatā sīlasaṃvaro abhisallekhakathā vīriyārambho nibbedhikā paññā ime kalyāṇamittatādayo pañca dhammā| ayamettha saṅkhepo, vitthāro pana <hi rend="bold">‘‘meghiyasuttasaṃvaṇṇanāyaṃ’’</hi> (udā. aṭṭha. 31) vuttanayena veditabbo| <hi rend="bold">lokaṃ volokentassā</hi>ti buddhaveneyyasattalokaṃ buddhacakkhunā visesato olokentassa|</p>

<p rend="bodytext" n="419"><hi rend="paranum">419</hi><hi rend="dot">.</hi> āyasmato rāhulassa indriyānaṃ paripakkattā saddhiṃ paṭṭhapitapatthanā devatā udikkhamānā tiṭṭhanti, – ‘‘kadā nu kho uttari āsavānaṃ khaye vinessatī’’ti| yadā pana satthā evaṃ parivitakkesi, tāvadeva samānajjhāsayatāya sabbakālaṃ taṅkhaṇaṃ āgamentiyo tā devatāyo taṃ samavāyaṃ disvā ekasmiṃ andhavanasmiṃyeva sannipatitā| upālissa gahapatino dīghanakhaparibbājakassa catusaccadhammesu dassanakiccena pavatto sotāpattimaggoti tesu suttesu (paṭi. ma. aṭṭha. 2.2.30) <hi rend="bold">paṭhamamaggo ‘‘dhammacakkhu’’nti vutto,</hi> tassa dassanatthassa sātisayattā, brahmāyuno pana phalañāṇāni heṭṭhimāni tīṇi sātisayānīti <hi rend="bold">brahmāyusutte</hi>(ma. ni. 2.383 ādayo)<hi rend="bold"> tīṇi phalāni ‘‘dhammacakkhu’’nti vuttāni</hi>| idaṃ panettha āyasmato rāhulassa maggañāṇaṃ phalañāṇañca dassanattho sātisayo, tāhi ca devatāhi yaṃ ñāṇaṃ adhigataṃ, taṃ sātisayamevāti vuttaṃ – <hi rend="bold">‘‘imasmiṃ sutte cattāro maggā, cattāri ca phalāni dhammacakkhunti</hi> <pb ed="V" n="2.0210"/> <hi rend="bold">veditabbānī’’</hi>ti| kiṃ pana sāvakānaṃ saccābhisamayañāṇe atthi koci visesoti? āma atthi| so ca kho pubbabhāge vuṭṭhānagāminivipassanāya pavattiyākāravisesena labheyya kāci visesamattā| svāyamattho <hi rend="bold">abhidhamme</hi> ‘‘no ca kho yathā diṭṭhippattassā’’ti saddhāvimuttato diṭṭhippattassa kilesappahānaṃ pati visesakittanena dīpetabbo| kiṃ pana āyasmā rāhulo viya tā devatā sabbā ekacittā pageva cattāri phalāni adhigaṇhiṃsūti? noti dassento <hi rend="bold">‘‘tattha hī’’</hi>tiādimāha| kittakā pana tā devatāti āha <hi rend="bold">‘‘tāsañca panā’’</hi>tiādi|</p>

<p rend="centre">rāhulovādasuttavaṇṇanāya līnatthappakāsanā samattā|</p>

</xml>