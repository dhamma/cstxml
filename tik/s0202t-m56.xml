<xml src="s0202t-m56.xml">

<p rend="subhead"><pgroup id="m56"/><readunit id="m56">6. upālisuttavaṇṇanā</readunit></p>

<p n="56"> pāvāraṃ <pb ed="V" n="2.0026"/> pārupatīti pāvāriko, idaṃ tassa kulasamudāgataṃ nāmaṃ, so pana mahaddhano mahābhogo nagare seṭṭhiṭṭhāne ṭhito| tenāha <hi rend="bold">‘‘dussapāvārikaseṭṭhino’’</hi>ti| <hi rend="bold">dīghattā</hi> dīghatamattā| so kira pamāṇato upavacchayato diyaḍḍharatanaṃ atikkamma ṭhito| <hi rend="bold">evaṃladdhanāmo</hi>ti ‘‘dīghatapassī’’ti laddhasamañño| <hi rend="bold">bāhirāyatane</hi>ti titthiyasamaye <hi rend="bold">piṇḍapātoti vohāro natthi,</hi> tasmā sāsanavohārena <hi rend="bold">‘‘piṇḍapātappaṭikkanto’’</hi>ti vuttanti adhippāyo|</p>

<p><hi rend="bold">dassetī</hi>ti <pb ed="M" n="2.0028"/> deseti| <hi rend="bold">ṭhapetī</hi>ti aññamaññasaṅkarato vavatthapeti| <hi rend="bold">kiriyāyā</hi>ti karaṇena| <hi rend="bold">pavattiyā</hi>ti pavattanena| <hi rend="bold">daṇḍāni paññapetī</hi>ti ettha kasmā bhagavatā āditova tathā na pucchitanti? yasmā sā tasmiṃ atthe sabhāvanirutti na hoti, sāsane loke samayantaresu ca tādiso samudācāro natthi, kevalaṃ pana tasseva nigaṇṭhassāyaṃ koṭṭhālakasadiso samudācāroti imamatthaṃ dassetuṃ <hi rend="bold">‘‘kammāni paññapeti’’</hi> iccevāha| <hi rend="bold">acittaka</hi>nti cittarahitaṃ, cittena asamuṭṭhāpitanti attho| kathaṃ pana tadubhayassa cittena vinā sambhavoti codanaṃ sandhāya tattha nidassanamāha <hi rend="bold">‘‘yathā kirā’’</hi>tiādi| <hi rend="bold">paṭivibhattāna</hi>nti atthato bhinnānaṃ| <hi rend="bold">paṭivisiṭṭhāna</hi>nti visesanapadavasena saddatopi bhinnānaṃ| <hi rend="bold">vacanaṃ patiṭṭhapetukāmo</hi>ti dīghatapassino yathāvuttavacanaṃ patiṭṭhapetukāmo| tasmiñhi patiṭṭhāpite tenappasaṅgena āgato, upāli gahapati tasmiṃ padese dhammaṃ disvā sāsane abhippasīdissati|</p>

<p>kathā eva upari vādāropanassa vatthubhāvato <hi rend="bold">kathāvatthu</hi>| <hi rend="bold">kathāyaṃ patiṭṭhapesī</hi>ti kathāvatthusmiṃ, tadatthe vā patiṭṭhapesi| yathā taṃ vādāropanabhayena na avajānāti, evaṃ tassaṃ kathāyaṃ, tasmiṃ vā atthe dīghatapassiṃ yāvatatiyaṃ vāde patiṭṭhapesi| <hi rend="bold">vāda</hi>nti dosaṃ|</p>

<p n="57"> idāni cetanāsampayuttadhammampi gahetvā kāyakammādivasena saṅgahetvā dassetuṃ <hi rend="bold">‘‘apicā’’</hi>tiādi vuttaṃ| tattha <hi rend="bold">tividhaṃ kāyaduccaritaṃ kāyakammaṃ nāmā</hi>tiādi ‘‘kammassa kiriyāyā’’ti pāḷiyaṃ akusalakammassa adhigatattā vuttaṃ, pubbe pana <hi rend="bold">aṭṭhakāmāvacarakusalacetanā</hi>tiādi sāvajjaṃ anavajjañca sāmaññato ekajjhaṃ katvā dassitaṃ| kasmā panettha cetanā na gahitāti āha <hi rend="bold">‘‘imasmiṃ sutte kammaṃ dhura’’</hi>nti| kāyakammādibhedaṃ kammameva <pb ed="V" n="2.0027"/> <hi rend="bold">dhuraṃ</hi> jeṭṭhakaṃ pubbaṅgamaṃ, na cetanāmattameva| <hi rend="bold">evamāgatepī</hi>ti kammānīti evaṃ nāmena āgatepi cetanā dhuraṃ, tattha cetanaṃ jeṭṭhakaṃ pubbaṅgamaṃ katvā vuttanti adhippāyo| kathaṃ pana tattha kammanti vā kammānīti vā āgate tesaṃ cetanāya dhurabhāvoti āha <hi rend="bold">‘‘yattha katthaci…pe.… labhatī’’</hi>ti| tattha <hi rend="bold">yattha katthacī</hi>ti yasmiṃ kismiñci dvāre| <hi rend="bold">sā vuttāvā</hi>ti sā cetanā vuttāva, yā kāyasaṅkhārādipariyāyena (yassa kassaci kammassa kāyadvārādīsu pavattāpanacetanā) sampayuttadhammāpi <pb ed="M" n="2.0029"/> tadaggena lokiyāpi lokuttarāpi kammameva, abhijjhādayo pana cetanāpakkhikāti daṭṭhabbaṃ|</p>

<p><hi rend="bold">mahanta</hi>nti kaṭukaphalaṃ| <hi rend="bold">na kilamati</hi> sappāṭihāriyattā paṭiññāya| idāni tesaṃ sappāṭihāriyataṃ dassetuṃ <hi rend="bold">‘‘tathā hī’’</hi>tiādi vuttaṃ| yadi akusalaṃ patvā kāyakammaṃ vacīkammaṃ mahantanti vadanto na kilamati, atha kasmā bhagavā idha akusalaṃ manokammaṃ mahāsāvajjaṃ kathesīti āha <hi rend="bold">‘‘imasmiṃ pana ṭhāne’’</hi>tiādi| yāvatatiyaṃ patiṭṭhāpanamattena <hi rend="bold">gatamaggaṃ paṭipajjanto</hi>| tenāha <hi rend="bold">‘‘kiñci atthanipphattiṃ apassantopī’’</hi>ti|</p>

<p n="58"> nivāsaṭṭhānabhūto bālako etissā atthīti <hi rend="bold">bālakinī</hi>| satthupaṭiññātatāya nigaṇṭhānaṃ mahāti sambhāvitattā <hi rend="bold">mahānigaṇṭho</hi>|</p>

<p n="60"> āvaṭṭeti purimākārato nivatteti attano vase vatteti etāyāti <hi rend="bold">āvaṭṭanī,</hi> māyā| tenāha <hi rend="bold">‘‘āvaṭṭetvā gahaṇamāya’’</hi>nti| satthupaṭiññānaṃ buddhadassane cittameva na uppajjati, ayamettha dhammatā| sace pana so taṃ paṭiññaṃ appahāya buddhānaṃ sammukhībhāvaṃ upagaccheyya, sattadhā muddhā phaleyya, tasmā bhagavā ‘‘mā ayaṃ bālo vinassī’’tiāditova yathā sammukhībhāvaṃ na labhati, tathā karoti| svāyamattho <hi rend="bold">pāthikaputtasamāgamena</hi> dīpetabbo| dassanasampattiniyāmamāha <hi rend="bold">‘‘tathāgataṃ hī’’</hi>tiādi| <hi rend="bold">āgamā nu kho idha</hi> tumhākaṃ santikaṃ|</p>

<p n="61"> <hi rend="bold">vacīsacce patiṭṭhahitvā</hi>ti yathāpaṭiññātāya paṭiññāya ṭhatvā|</p>

<p n="62"> sītodake amatā pāṇā pānakāle pana maranti, tepi tena sītodakaparibhogena māritā honti, tasmā tapassinā nāma sabbena sabbaṃ sītodakaṃ na paribhuñjitabbanti tesaṃ laddhi| pākatikaṃ vā udakaṃ sattoti purātanānaṃ nigaṇṭhānaṃ laddhi| tenāha <hi rend="bold">‘‘sattasaññāya sītodakaṃ paṭikkhipantī’’</hi>ti| tesaṃ taṃ adhunātananigaṇṭhānaṃ vādena virujjhati| te hi pathavīādinavapadatthato <pb ed="V" n="2.0028"/> aññameva jīvitaṃ paṭijānanti| cittena sītodakaṃ pātukāmo paribhuñjitukāmo hoti roge ṭhatvāpi sattānaṃ cittassa tathā na vitatatā| tenāha – <hi rend="bold">‘‘tenassa manodaṇḍo tattheva bhijjatī’’</hi>ti| <hi rend="bold">tenā</hi>ti sītodakaṃ pātuṃ paribhuñjituñca icchanena| <hi rend="bold">assā</hi>ti yathāvuttassa nigaṇṭhassa| <hi rend="bold">tatthevā</hi>ti tathācittuppādane eva| <hi rend="bold">bhijjati</hi> saṃvarassa vikopitattā| tathābhūto so nigaṇṭho sītodakaṃ <pb ed="M" n="2.0030"/> ce labheyya, katipayaṃ kālaṃ jīveyya, alābhena pana parisussamānakaṇṭhoṭṭhatālujivhāādiko sabbaso paridāhābhibhūto mareyya| tenāha – <hi rend="bold">‘‘sītodakaṃ alabhamāno kālaṃ kareyyā’’</hi>ti| kasmā? yasmā sītodakaṃ pivāya sannissitacittassa maraṇaṃ hoti, tasmā vuttaṃ <hi rend="bold">‘‘manodaṇḍo pana bhinnopi cutimpi ākaḍḍhatī’’</hi>ti| yasmā pana tathābhūtacittassa nigaṇṭhassa manosattesu nāma devesu upapatti hotīti titthiyānaṃ laddhi, tasmā vuttaṃ <hi rend="bold">‘‘manodaṇḍo pana bhinnopi paṭisandhimpi ākaḍḍhatī’’</hi>ti| <hi rend="bold">itī</hi>ti evaṃ ‘‘idhāssa nigaṇṭho’’tiādiākārena| <hi rend="bold">na</hi>nti upāliṃ gahapatiṃ| <hi rend="bold">mahantoti vadāpesi</hi> ‘‘manopaṭibaddho kālaṅkarotī’’ti vadantoti adhippāyo|</p>

<p><hi rend="bold">upāsakassā</hi>ti upālissa gahapatissa| <hi rend="bold">mucchāvasenā</hi>tiādinā anvayato byatirekato ca manodaṇḍassa mahantataṃ vibhāveti| <hi rend="bold">cittasantatippavattimattenevā</hi>ti vinā kāyadaṇḍena vacīdaṇḍena ca kevalaṃ cittasantatippavattimattena| <hi rend="bold">bhijjitvāpī</hi>ti ettha <hi rend="bold">pi</hi>-saddena abhijjitvāpi| <hi rend="bold">aniyyānikā</hi>ti appāṭihīrā, ayuttāti attho| <hi rend="bold">sallakkhesi</hi> upāsakoti vibhattiṃ vipariṇāmetvā yojanā| <hi rend="bold">pañhapaṭibhānānī</hi>ti ñātuṃ icchite atthe uppajjanakapaṭibhānāni|</p>

<p>‘‘manopaṭibaddho kālaṃ karotī’’ti vadantena atthato manodaṇḍassa taduttarabhāvo paṭiññāto hotīti āha <hi rend="bold">‘‘idāni manodaṇḍo mahantoti idaṃ vacana’’</hi>nti| tathā ceva vuttaṃ – ‘‘manodaṇḍova balavā mahantoti vadāpesī’’ti|</p>

<p n="63"> pāṇātipātādito yamanaṃ yāmo, catubbidho yāmo catuyāmo, catuyāmasaṅkhātena saṃvarena saṃvuto <hi rend="bold">cātuyāmasaṃvarasaṃvuto</hi>| aṭṭhakathāyaṃ pana yāma-saddo koṭṭhāsapariyāyoti <hi rend="bold">‘‘iminā catukoṭṭhāsenā’’</hi>ti vuttaṃ| piyajātikaṃ rūpādiārammaṇaṃ rāgavasena bālehi bhāvanīyattā ‘‘bhāvita’’nti vuccatīti āha <hi rend="bold">‘‘bhāvitanti pañca kāmaguṇā’’</hi>ti|</p>

<p>yo sabbaṃ pāpaṃ āsavañca vāretīti sabbavārī, tassa navasu padatthesu sattamo padattho, tena sabbavārinā pāpaṃ vāritvā ṭhitoti <hi rend="bold">sabbavārivārito</hi><pb ed="M" n="2.0031"/>| tenāha <hi rend="bold">‘‘sabbena pāpavāraṇena vāritapāpo’’</hi>ti| <pb ed="V" n="2.0029"/> tato eva sabbassa vāritabbassa āsavassa dhunanato <hi rend="bold">sabbavāridhuto</hi>| vāritabbassa nivāraṇavasena sabbavārino phuṭo phusitoti <hi rend="bold">sabbavāriphuṭo| saṅghāta</hi>nti sahasā hananaṃ, asañcetanikavadhanti attho| <hi rend="bold">katarasmiṃ koṭṭhāse</hi>ti tīsu daṇḍakoṭṭhāsesu katarakoṭṭhāse|</p>

<p n="64"> khaliyati samādiyatīti <hi rend="bold">khalaṃ,</hi> rāsīti āha – <hi rend="bold">‘‘ekaṃ maṃsakhalanti ekaṃ maṃsarāsi’’</hi>nti| vijjādhariddhiyā <hi rend="bold">iddhimā</hi>| sā pana iddhi yasmā ānubhāvasampannasseva ijjhati, na yassa kassaci| tasmā āha <hi rend="bold">‘‘ānubhāvasampanno’’</hi>ti| vijjānubhāvavaseneva <hi rend="bold">ānubhāvasampanno| citte vasībhāvappatto</hi> ānubhāvāya eva vijjāya paguṇabhāvāpādanena| etena vasībhāvaṃ lokiyasamaññāvasena bhagavā upāliṃ gahapatiṃ paññapetukāmo evamāha| lokikā hi ‘‘bhāvanāmayiddhiyā iddhimā cetovasībhāvappatto parūpaghātaṃ karotī’’ti maññanti| tathā hi te isayo paresaṃ saṃvaṇṇenti, isīnaṃ ānubhāvaṃ kittenti| yaṃ panettha vattabbaṃ, taṃ parato āgamissatīti|</p>

<p n="65"> <hi rend="bold">araññameva hutvā</hi>ti sabbaso araññameva hutvā| araññabhāvena <hi rend="bold">araññaṃ jātaṃ,</hi> na nāmamattena| <hi rend="bold">isīnaṃ atthāyā</hi>ti isīnaṃ āsādanatthāya|</p>

<p><hi rend="bold">godhāvarītīrato</hi> nātidūre| <hi rend="bold">usūyamāno</hi>ti ‘‘na maṃ esa jano parivāretī’’ti usūyaṃ karonto| <hi rend="bold">kiliṭṭho vatā</hi>ti paṅkadantarajasiratādīhi kiliṭṭhasarīro| <hi rend="bold">anañjitamaṇḍito</hi>ti anañjitakkhiko sabbena, sabbaṃ amaṇḍito ca| tasmiṃ kāle ‘‘kālasseva akkhīnaṃ añjanaṃ maṅgala’’nti manussānaṃ laddhi, tasmā anañjanaṃ visuṃ gahitaṃ|</p>

<p><hi rend="bold">rājā tassa vacanaṃ gahetvā</hi>ti ‘‘vedesu īdisaṃ āgataṃ bhavissatīti evaṃ, bhante’’ti rājā tassa purohitassa vacanaṃ gahetvā| <hi rend="bold">usumajātahadayo</hi>ti uttattahadayo| nāsikānaṃ appahonte <hi rend="bold">mukhena assasanto</hi>|</p>

<p>vijitajayehi āgantvā nakkhattayuttaṃ āgamentehi nisīditabbaṭṭhānaṃ <hi rend="bold">jayakhandhāvāraṭṭhānaṃ</hi>| udakavuṭṭhipātanādi tasmiṃ pāpakamme asamaṅgibhūtānampi samanuññatāya <pb ed="M" n="2.0032"/> antokaraṇatthaṃ kataṃ| <hi rend="bold">katabhaṇḍavuṭṭhī</hi>ti ābharaṇavassaṃ| mahājano samanuñño jātoti yojanā| <hi rend="bold">mātuposakarāmo</hi>ti mātari sammāpaṭipanno rāmo nāma eko puriso| <hi rend="bold">asamaṅgibhūtāna</hi>nti asamanuññānaṃ|</p>

<p><hi rend="bold">avakiriyā</hi>ti <pb ed="V" n="2.0030"/> asussūsataṃ paṭicca| <hi rend="bold">phuliṅgānī</hi>ti aggikaṇāni| <hi rend="bold">patanti kāye</hi>ti kāye ito cito nipatanti| ete kira nirayaṃ vivaritvā mahājanassa dassenti|</p>

<p><hi rend="bold">yathāphāsukaṭṭhāna</hi>nti mayaṃ kañcipi desaṃ uddissa na gacchāma, yattha pana vasantassa pabbajitassa phāsu hoti, taṃ yathāphāsukaṭṭhānaṃ gacchāmāti adhippāyo| <hi rend="bold">saṅghā</hi>ti saṃhatā| <hi rend="bold">gaṇā</hi>ti taṃtaṃseṇibhāvena gaṇitabbatāya gaṇā| <hi rend="bold">gaṇībhūtā</hi>ti ekajjhāsayā hutvā rāsibhūtā| <hi rend="bold">adinnādāna</hi>ntiādīsupi niraye paccitvā manussalokaṃ āgatassa vipākāvasesenāti ānetvā yojetabbaṃ|</p>

<p><hi rend="bold">paggaṇhissāmī</hi>ti sambhāvanaṃ uppādessāmi| <hi rend="bold">nesaṃ kattabba</hi>nti cintesīti yojanā| kiṃ cintesi? āghātaṃ uppādetvā anatthakaraṇūpāyaṃ| tenāha <hi rend="bold">‘‘so dhammakathāpariyosāne’’</hi>tiādi| <hi rend="bold">nāgabalapicchillādīna</hi>nti nāgabalasāsapaṅkolatelakaṇikāraniyyāsādīnaṃ cikkhallānaṃ| <hi rend="bold">viheṭhayiṃsu</hi> nirayādikathāhi ghaṭṭentā| <hi rend="bold">chadvārārammaṇe</hi>ti cakkhādīnaṃ channaṃ dvārānaṃ ārammaṇabhūte rūpādivisaye|</p>

<p><hi rend="bold">nava vuṭṭhiyo</hi>ti udakavuṭṭhi sumanapupphavuṭṭhi māsakavuṭṭhi kahāpaṇavuṭṭhi ābharaṇavuṭṭhi āvudhavuṭṭhi aṅgāravuṭṭhi pāsāṇavuṭṭhi vālikāvuṭṭhīti imā nava vuṭṭhiyo| <hi rend="bold">avañcayī</hi>ti sakkāraṃ karonto viya hutvā asakkāraṃ karonto anatthacaraṇena vañcayi| <hi rend="bold">adūsake</hi>ti anaparādhe|</p>

<p>‘‘diṭṭhamaṅgalikā brāhmaṇakaññā’’ti jātakaṭṭhakathādīsu (jā. aṭṭha. 4.15.mātaṅgajātakavaṇṇanā) āgataṃ, idha pana ‘‘seṭṭhidhītā’’ti| <hi rend="bold">vāreyyatthāyā</hi>ti āvāhatthāya, <hi rend="bold">assā</hi>ti pesitapuggalassa| tādisena nīcakulasaṃvattaniyena kammunā laddhokāsena <hi rend="bold">caṇḍālayoniyaṃ nibbatto</hi>|</p>

<p><hi rend="bold">cammagehe</hi>ti <pb ed="M" n="2.0033"/> cammena chādite gehe| <hi rend="bold">mātaṅgotvevassa nāmaṃ ahosi</hi> jātisamudāgataṃ| <hi rend="bold">ta</hi>nti ghaṇṭaṃ| <hi rend="bold">vādento</hi> tālanena saddaṃ karonto| <hi rend="bold">mahāpathaṃ paṭipajji</hi> diṭṭhamaṅgalikāya gehadvārasamīpena|</p>

<p>tassā veyyāvaccakarā ceva <hi rend="bold">upaṭṭhākamanussā</hi> paṭibaddhā ca <hi rend="bold">surāsoṇḍādayo</hi> jāṇukapparādīhi sukoṭṭitaṃ koṭṭitabhāvena mucchaṃ āpannattā <hi rend="bold">matoti saññāya chaḍḍesuṃ</hi>|</p>

<p>atha bodhisatto <pb ed="V" n="2.0031"/> āyuavasesassa atthitāya mandamande vāte vāyante cirena saññaṃ paṭilabhati| tenāha <hi rend="bold">‘‘mahāpuriso’’</hi>tiādi| <hi rend="bold">gehaṅgaṇe</hi>ti gehassa mahādvārato bahi vivaṭaṅgaṇe| <hi rend="bold">patito</hi>ti pātaṃ katvā icchitatthanipphattiṃ antaraṃ katvā anuppavesena nipanno| <hi rend="bold">diṭṭhamaṅgalikāyā</hi>ti diṭṭhamaṅgalikākāraṇena|</p>

<p><hi rend="bold">yasa</hi>nti vibhavaṃ kittisaddañca| <hi rend="bold">canda</hi>nti candamaṇḍalaṃ, candavimānanti attho| <hi rend="bold">ucchiṭṭhagehe</hi>ti parehi paribhuttagehe| <hi rend="bold">maṇḍape</hi>ti nagaramajjhe mahāmaṇḍape|</p>

<p><hi rend="bold">khīramaṇimūla</hi>nti khīramūlaṃ, pādesu baddhamaṇimūlañca| <hi rend="bold">yāvatā vācuggatā pariyattī</hi>ti yattako manussavacīdvārato uggato nikkhanto pavatto, yaṃkiñci vacīmayanti attho| <hi rend="bold">ākāsaṅgaṇe</hi>ti vivaṭaṅgaṇe|</p>

<p><hi rend="bold">dummavāsī</hi>ti dhūmo dhūsaro, anañjitāmaṇḍitoti adhippāyo| <hi rend="bold">otallako</hi>ti nihīnajjhāsayo, appānubhāvoti attho| <hi rend="bold">paṭimuñca kaṇṭhe</hi>ti yāva galavāṭakā pārupitvā| <hi rend="bold">ko re tuva</hi>nti are ko nāma tvaṃ|</p>

<p><hi rend="bold">pakata</hi>nti paṭiyattaṃ nānappakārato abhisaṅkhataṃ| <hi rend="bold">uttiṭṭhapiṇḍa</hi>nti antaragharaṃ upagamma ṭhatvā laddhabbapiṇḍaṃ, bhikkhāhāranti attho| <hi rend="bold">labhata</hi>nti lacchatu| <hi rend="bold">sapāko</hi>ti mahāsatto jātivasena yathābhūtaṃ attānaṃ āvikaroti|</p>

<p><hi rend="bold">atthatthitaṃ saddahato</hi>ti samparāyikassa atthassa atthibhāvaṃ saddahantassa| <hi rend="bold">apehī</hi>ti apagaccha| <hi rend="bold">etto</hi>ti imasmā ṭhānā| <hi rend="bold">jammā</hi>ti lāmaka|</p>

<p><hi rend="bold">anūpakhette</hi>ti <pb ed="M" n="2.0034"/> ajaṅgale udakasampanne khette phalavisesaṃ paccāsīsantā| <hi rend="bold">etāya saddhāya dadāhi dāna</hi>nti ninnaṃ thalañca pūrento megho viya guṇavante nigguṇe ca dānaṃ dehi, evaṃ dento ca <hi rend="bold">appeva ārādhaye dakkhiṇeyyeti| dakkhiṇeyye</hi>ti sīlādiguṇasamannāgate|</p>

<p><hi rend="bold">tānī</hi>ti te brāhmaṇā| <hi rend="bold">veṇupadarenā</hi>ti veḷuvilīvena|</p>

<p><hi rend="bold">giriṃ nakhena</hi> <pb ed="V" n="2.0032"/> <hi rend="bold">khaṇasī</hi>ti pabbataṃ attano nakhena khaṇanto viya ahosi| <hi rend="bold">ayo</hi>ti kālalohaṃ| <hi rend="bold">padahasī</hi>ti abhibhavasi, attano sarīrena abhibhavanto viya ahosi|</p>

<p><hi rend="bold">āvedhita</hi>nti calitaṃ viparivattetvā ṭhitaṃ| <hi rend="bold">piṭṭhito</hi>ti piṭṭhipassena| <hi rend="bold">bāhuṃ pasāreti akammaneyya</hi>nti akammakkhamaṃ bāhudvayaṃ thaddhaṃ sukkhadaṇḍakaṃ viya kevalaṃ pasāreti, na samiñjeti, <hi rend="bold">setāni akkhīni</hi> parivattanena kaṇhamaṇḍalassa adissanato|</p>

<p><hi rend="bold">jīvita</hi>nti jīvanaṃ|</p>

<p><hi rend="bold">vehāyasa</hi>nti ākāse| <hi rend="bold">pathaddhuno</hi>ti pathabhūtaddhuno viya|</p>

<p><hi rend="bold">saññampi na karotī</hi>ti ‘‘ime kulappasutā’’ti saññāmattampi na karoti| <hi rend="bold">dantakaṭṭhakucchiṭṭhaka</hi>nti khāditadantakaṭṭhattā vuttaṃ| <hi rend="bold">etasseva upari patissati</hi> appaduṭṭhapadosabhāvato, mahāsattassa tadā ukkaṃsagatakhettabhāvato| <hi rend="bold">iddhivisayo nāma acinteyyo,</hi> tasmā kathaṃ sūriyassa uggantuṃ nādāsīti na cintetabbaṃ| <hi rend="bold">aruṇuggaṃ na paññāyatī</hi>ti tasmiṃ padese aruṇapabhā na paññāyati, andhakāro eva hoti|</p>

<p><hi rend="bold">yakkhāvaṭṭo nu kho ayaṃ</hi> kālavipariyāyo| <hi rend="bold">mahāpañña</hi>nti mahantānaṃ paññānaṃ adhiṭṭhānabhūtaṃ| <hi rend="bold">janapadassa mukhaṃ passathā</hi>ti imassa janapadavāsino janassa upaddavena maṅkubhūtaṃ mukhaṃ passatha|</p>

<p><hi rend="bold">etassa kathā etasseva upari patissatī</hi>ti yāhi tena pāramitāparibhāvanasamiddhāhi nānāsamāpattivihāraparipūritāhi sīladiṭṭhisampadāhi susaṅkhatasantāne mahākaruṇādhivāse mahāsatte ariyūpavādakammabhisapasaṅkhātā pharusavācā pavattitā, sā abhisapi tassa khettavisesabhāvato tassa ca ajjhāsayapharusatāya diṭṭhadhammavedaniyakammaṃ hutvā <pb ed="M" n="2.0035"/> sace so mahāsattaṃ na khamāpeti, sattame divase vipaccanasabhāvaṃ jātaṃ, khamāpite pana mahāsatte payogasampatti paṭibāhitattā avipākadhammataṃ āpajjati ahosikammabhāvato| ayañhi ariyūpavādapāpassa diṭṭhadhammavedaniyassa dhammatā, tena vuttaṃ ‘etassa kathā etasseva upari patissatī’tiādi| mahāsatto pana taṃ tassa upari patituṃ na adāsi, upāyena mocesi| tena vuttaṃ <hi rend="bold">cariyāpiṭake</hi> (cariyā. 2.64) –</p>

<p rend="gatha1">‘‘yaṃ so <pb ed="V" n="2.0033"/> tadā maṃ abhisapi, kupito duṭṭhamānaso|</p>

<p rend="gathalast">tasseva matthake nipati, yogena taṃ pamocayi’’nti||</p>

<p>yañhi tattha sattame divase bodhisattena sūriyuggamananivāraṇaṃ kataṃ, ayamettha yogoti adhippeto| yogena hi ubbaḷhā sarājikā parisā nagaravāsino negamā ceva jānapadā ca bodhisattassa santikaṃ tāpasaṃ ānetvā khamāpesuṃ| so ca bodhisattassa guṇe jānitvā tasmiṃ cittaṃ pasādesi| yaṃ panassa matthake mattikāpiṇḍassa ṭhapanaṃ, tassa ca sattadhā phālanaṃ kataṃ, taṃ manussānaṃ cittānurakkhaṇatthaṃ| aññathā hi – ‘‘ime pabbajitā samānā cittassa vase vattanti, na pana cittaṃ attano vase vattāpentī’’ti mahāsattampi tena sadisaṃ katvā gaṇheyyuṃ, tadassa tesaṃ dīgharattaṃ ahitāya dukkhāyāti| tenāha <hi rend="bold">‘‘athassā’’</hi>tiādi|</p>

<p><hi rend="bold">lohakūṭavassa</hi>nti ayaguḷavassaṃ| tadā hi ratanamattāni diyaḍḍharatanamattānipi tikhiṇaṃsāni ayaguḷamaṇḍalāni ito cito ca nipatantā manussānaṃ sarīrāni khaṇḍakhaṇḍakāni akaṃsu| <hi rend="bold">kalalavassa</hi>nti tanukakaddamapaṭalakaddamaṃ| <hi rend="bold">upahaccā</hi>ti āghāṭetvā| <hi rend="bold">tadeva</hi> majjhāraññaṃ|</p>

<p n="67"> <hi rend="bold">anuviccakāra</hi>nti anuviccakaraṇaṃ| kāraṇehi dvīhi aniyyānikasāsane ṭhitānaṃ attano sāvakattaṃ upagate paggahaniggahāni dassetuṃ <hi rend="bold">‘‘kasmā’’</hi>tiādi vuttaṃ|</p>

<p n="69"> <hi rend="bold">anupubbiṃ katha</hi>nti (dī. ni. ṭī. 2.75-76; a. ni. ṭī. 3.8.12) anupubbiyā anupubbaṃ kathetabbakathaṃ, kā pana sā? dānādikathā| <hi rend="bold">dānakathā</hi> tāva pacurajanesupi pavattiyā sabbasādhāraṇattā sukarattā sīle patiṭṭhānassa upāyabhāvato ca āditova kathitā<pb ed="M" n="2.0036"/>| pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti| sīlena dāyakapaṭiggahaṇavisuddhito parānuggahaṃ vatvā parapīḷānivattivacanato, kiriyadhammaṃ vatvā akiriyadhammavacanato, bhogayasasampattihetuṃ vatvā bhavasampattihetuvacanato ca dānakathānantaraṃ <hi rend="bold">sīlakathā</hi> kathitā| tañca sīlaṃ vaṭṭanissitaṃ, ayaṃ bhavasampatti tassa phalanti dassanatthaṃ, imehi ca dānasīlamayehi paṇītacariyabhedabhinnehi puññakiriyavatthūhi etā cātumahārājikādīsu paṇītatarādibhedabhinnā aparimeyyā bhogabhavasampattiyoti dassanatthaṃ tadanantaraṃ <hi rend="bold">saggakathā</hi>| svāyaṃ saggo rāgādīhi upakkiliṭṭho sabbadā anupakkiliṭṭho ariyamaggoti dassanatthaṃ saggānantaraṃ <hi rend="bold">maggo,</hi> maggañca kathentena <pb ed="V" n="2.0034"/> tadadhigamūpāyasandassanatthaṃ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṃ <hi rend="bold">ādīnavo|</hi> hīnā gammā pothujjanikā anariyā anatthasañhitāti tesaṃ <hi rend="bold">okāro</hi> lāmakabhāvo, sabbepi bhavā kilesānaṃ vatthubhūtāti tattha <hi rend="bold">saṃkileso</hi>| sabbaso kilesavippamuttaṃ nibbānanti <hi rend="bold">nekkhamme ānisaṃso</hi> ca kathetabboti ayamattho <hi rend="bold">maggantī</hi>ti ettha <hi rend="bold">iti</hi>-saddena dassitoti veditabbaṃ|</p>

<p><hi rend="bold">sukhānaṃ nidāna</hi>nti diṭṭhadhammikānaṃ samparāyikānaṃ nibbānasañhitānañcāti sabbesampi sukhānaṃ kāraṇaṃ| yañhi kiñci loke bhogasukhaṃ nāma, taṃ sabbaṃ dānanidānanti pākaṭo ayamattho| yaṃ pana jhānavipassanāmaggaphalanibbānapaṭisaṃyuttaṃ sukhaṃ, tassapi dānaṃ upanissayapaccayo hotiyeva| <hi rend="bold">sampattīnaṃ mūla</hi>nti yā imā loke padesarajjasirissariyasattaratanasamujjalacakkavattisampadāti evaṃpabhedā mānusikā sampattiyo, yā ca cātumahārājādigatā dibbā sampattiyo, yā vā panaññāpi sampattiyo, tāsaṃ sabbāsaṃ idaṃ mūlakāraṇaṃ| <hi rend="bold">bhogāna</hi>nti bhuñjitabbaṭṭhena ‘‘bhogo’’nti laddhanāmānaṃ manāpiyarūpādīnaṃ, tannissayānaṃ vā upabhogasukhānaṃ, <hi rend="bold">patiṭṭhā</hi> niccalādhiṭṭhānatāya| <hi rend="bold">visamagatassā</hi>ti byasanappattassa| <hi rend="bold">tāṇa</hi>nti rakkhā tato paripālanato| <hi rend="bold">leṇa</hi>nti byasanehi paripātiyamānassa olīyanapadeso| <hi rend="bold">gatī</hi>ti gantabbaṭṭhānaṃ| <hi rend="bold">parāyaṇa</hi>nti paṭisaraṇaṃ| <hi rend="bold">avassayo</hi>ti vinipatituṃ adento nissayo| <hi rend="bold">ārammaṇa</hi>nti olubbhārammaṇaṃ|</p>

<p><hi rend="bold">ratanamayasīhāsanasadisa</hi>nti <pb ed="M" n="2.0037"/> sabbaratanamayasattaṅgamahāsīhāsanasadisaṃ, mahagghaṃ hutvā sabbaso vinipatituṃ appadānato| <hi rend="bold">mahāpathavisadisaṃ</hi> gatagataṭṭhāne patiṭṭhāsambhavato| yathā dubbalassa purisassa ālambanarajju uttiṭṭhato tiṭṭhato ca upatthambho, evaṃ dānaṃ sattānaṃ sampattibhave upapattiyā ṭhitiyā ca paccayo hotīti āha <hi rend="bold">‘‘ālambanaṭṭhena ālambanarajjusadisa’’</hi>nti| <hi rend="bold">dukkhanittharaṇaṭṭhenā</hi>ti duggatidukkhanittharaṇaṭṭhena| <hi rend="bold">samassāsanaṭṭhenā</hi>ti lobhamacchariyādipaṭisattupaddavato sammadeva assāsanaṭṭhena| <hi rend="bold">bhayaparittāṇaṭṭhenā</hi>ti dāliddiyabhayato paripālanaṭṭhena| <hi rend="bold">maccheramalādīhī</hi>ti maccheralobhadosissāmicchādiṭṭhivicikicchādi cittamalehi| <hi rend="bold">anupalittaṭṭhenā</hi>ti anupakkiliṭṭhatāya| <hi rend="bold">tesa</hi>nti maccheramalādīnaṃ| etesaṃ eva <hi rend="bold">durāsadaṭṭhena| asantāsanaṭṭhenā</hi>ti asantāsahetubhāvena| yo hi dāyako dānapati, so sampatipi na kutoci santasati, pageva āyatiṃ| <hi rend="bold">balavantaṭṭhenā</hi>ti mahābalavatāya| dāyako hi dānapati sampati pakkhabalena balavā hoti, āyatiṃ pana kāyabalādīhi| <hi rend="bold">abhimaṅgalasammataṭṭhenā</hi>ti ‘‘vuḍḍhikāraṇa’’nti abhisammatabhāvena| vipattito sampattiyā nayanaṃ <hi rend="bold">khemantabhūmisampāpanaṃ</hi>|</p>

<p>idāni <pb ed="V" n="2.0035"/> mahābodhicariyabhāvenapi dānaguṇaṃ dassetuṃ <hi rend="bold">dānaṃ nāmeta</hi>ntiādi vuttaṃ| tattha <hi rend="bold">attānaṃ niyyādentenā</hi>ti etena dānaphalaṃ sammadeva passantā mahāpurisā attano jīvitampi pariccajanti, tasmā ko nāma viññujātiko bāhire vatthumhi saṅgaṃ kareyyāti ovādaṃ deti| idāni yā lokiyā lokuttarā ca ukkaṃsagatā sampattiyo, tā sabbā dānatoyeva pavattantīti dassento <hi rend="bold">‘‘dānañhī’’</hi>tiādimāha| tattha sakkamārabrahmasampattiyo attahitāya eva, cakkavattisampatti pana attahitāya ca parahitāya cāti dassetuṃ sā tāsaṃ parato vuttā| etā lokiyā, imā pana lokuttarāti dassetuṃ <hi rend="bold">‘‘sāvakapāramīñāṇa’’</hi>ntiādi vuttaṃ| tāsupi ukkaṭṭhukkaṭṭhatarukkaṭṭhatamameva dassetuṃ kamena ñāṇattayaṃ vuttaṃ| tesaṃ pana dānassa paccayabhāvo heṭṭhā vuttoyeva| eteneva tassa brahmasampattiyāpi paccayabhāvo dīpitoti veditabbo|</p>

<p>dānañca nāma hitajjhāsayena, pūjāvasena vā attano santakassa paresaṃ pariccajanaṃ, tasmā dāyako purisapuggalo paresaṃ santakaṃ harissatīti <pb ed="M" n="2.0038"/> aṭṭhānametanti āha – <hi rend="bold">‘‘dānaṃ dadanto sīlaṃ samādātuṃ sakkotī’’</hi>ti| <hi rend="bold">sīlālaṅkārasadiso alaṅkāro natthi</hi> sobhāvisesāvahattā sīlassa| <hi rend="bold">sīlapupphasadisaṃ pupphaṃ natthī</hi>ti etthāpi eseva nayo| <hi rend="bold">sīlagandhasadiso gandho natthī</hi>ti ettha ‘‘candanaṃ tagaraṃ vāpī’’tiādikā (dha. pa. 55; mi. pa. 4.1.1) gāthā – ‘‘gandho isīnaṃ ciradikkhitānaṃ, kāyā cuto gacchati mālutenā’’tiādikā (jā. 2.17.55) jātakagāthāyo ca āharitvā vattabbā, sīlañhi sattānaṃ ābharaṇañceva alaṅkāro ca gandhavilepanañca dassanīyabhāvāvahañca| tenāha <hi rend="bold">‘‘sīlālaṅkārena hī’’</hi>tiādi|</p>

<p><hi rend="bold">ayaṃ saggo labbhatī</hi>ti idaṃ majjhimehi chandādīhi samādānasīlaṃ sandhāyāha| tenāha sakko devarājā –</p>

<p rend="gatha1">‘‘hīnena brahmacariyena, khattiye upapajjati|</p>

<p rend="gathalast">majjhimena ca devattaṃ, uttamena visujjhatī’’ti|| (jā. 1.8.75; 2.22.429; dī. ni. ṭī. 2.75-76)|</p>

<p><hi rend="bold">iṭṭho</hi>ti sukho| <hi rend="bold">kanto</hi>ti kamanīyo| <hi rend="bold">manāpo</hi>ti manavaḍḍhanako| taṃ pana tassa iṭṭhādibhāvaṃ dassetuṃ <hi rend="bold">‘‘niccamettha kīḷā’’</hi>tiādi vuttaṃ|</p>

<p><hi rend="bold">doso</hi>ti aniccatādinā appassādādinā ca dūsitabhāvo, yato te viññūnaṃ cittaṃ nārādhenti<pb ed="V" n="2.0036"/>| atha vā ādīnaṃ vāti pavattetīti <hi rend="bold">ādīnavo,</hi> paramakapaṇatā| tathā ca kāmā yathābhūtaṃ paccavekkhantānaṃ paccupatiṭṭhanti| <hi rend="bold">lāmakabhāvo</hi>ti aseṭṭhehi sevitabbo, seṭṭhehi na sevitabbo nihīnabhāvo| <hi rend="bold">saṃkilissana</hi>nti vibādhakatā upatāpatā ca|</p>

<p><hi rend="bold">nekkhamme ānisaṃsa</hi>nti ettha yattakā kāmesu ādīnavā, tappaṭipakkhato tattakā nekkhamme ānisaṃsā| apica – ‘‘nekkhammaṃ nāmetaṃ asambādhaṃ asaṃkiliṭṭhaṃ nikkhantaṃ kāmehi, nikkhantaṃ kāmasaññāya, nikkhantaṃ kāmavitakkehi, nikkhantaṃ kāmapariḷāhehi, nikkhantaṃ byāpādasaññāyā’’tiādinā (sārattha. ṭī. mahāvagga 3.26; dī. ni. ṭī. 2.75-76) nayena <hi rend="bold">nekkhamme ānisaṃse pakāsesi,</hi> pabbajjāya jhānādīsu ca guṇe vibhāvesi vaṇṇesi| <hi rend="bold">kallacitta</hi>nti heṭṭhā pavattitadesanāya assaddhiyādīnaṃ cittadosānaṃ vigatattā uparidesanāya bhājanabhāvūpagamanena kammakkhamacittaṃ| aṭṭhakathāyaṃ pana yasmā assaddhiyādayo cittassa rogabhūtā<pb ed="M" n="2.0039"/>, tadā te vigatā, tasmā āha <hi rend="bold">‘‘arogacitta’’</hi>nti| diṭṭhimānādikilesavigamena <hi rend="bold">muducittaṃ</hi>| kāmacchandādivigamena <hi rend="bold">vinīvaraṇacittaṃ</hi>| sammāpaṭipattiyaṃ uḷārapītipāmojjayogena <hi rend="bold">udaggacittaṃ</hi>| tattha saddhāsampattiyā <hi rend="bold">pasannacittaṃ</hi>| yadā bhagavā aññāsīti sambandho| atha vā <hi rend="bold">kallacitta</hi>nti kāmacchandavigamena arogacittaṃ| <hi rend="bold">muducitta</hi>nti byāpādavigamena mettāvasena akathinacittaṃ| <hi rend="bold">vinīvaraṇacitta</hi>nti uddhaccakukkuccavigamena vikkhepassa vigatattā tena apihitacittaṃ| <hi rend="bold">udaggacitta</hi>nti thinamiddhavigamena sampaggahitavasena alīnacittaṃ| <hi rend="bold">pasannacitta</hi>nti vicikicchāvigamena sammāpaṭipattiyaṃ adhimuttacittanti evamettha sesapadānaṃ attho veditabbo|</p>

<p><hi rend="bold">seyyathāpī</hi>tiādinā upamāvasena upālissa saṃkilesappahānaṃ ariyamagganipphādanañca dasseti| <hi rend="bold">apagatakāḷaka</hi>nti vigatakāḷakaṃ| <hi rend="bold">sammadevā</hi>ti suṭṭhu eva| <hi rend="bold">rajana</hi>nti nīlapītādiraṅgajātaṃ| paṭiggaṇheyyāti gaṇheyya pabhassaraṃ bhaveyya| <hi rend="bold">tasmiṃyeva āsane</hi>ti tissaṃ eva nisajjāyaṃ| etenassa lahuvipassakatā tikkhapaññatā sukhapaṭipadākhippābhiññatā ca dassitā hoti| <hi rend="bold">viraja</hi>nti apāyagamanīyarāgarajādīnaṃ vigamena virajaṃ| anavasesadiṭṭhivicikicchāmalāpagamena <hi rend="bold">vītamalaṃ| tiṇṇaṃ maggāna</hi>nti heṭṭhimānaṃ tiṇṇaṃ maggānaṃ| <hi rend="bold">tassa uppattiākāradassana</hi>nti kasmā vuttaṃ? nanu maggañāṇaṃ asaṅkhatadhammārammaṇanti codanaṃ sandhāyāha <hi rend="bold">‘‘taṃ hī’’</hi>tiādi| tattha <hi rend="bold">paṭivijjhanta</hi>nti asammohapaṭivedhavasena paṭivijjhantaṃ| tenāha <hi rend="bold">‘‘kiccavasenā’’</hi>ti|</p>

<p>tatridaṃ <pb ed="V" n="2.0037"/> upamāsaṃsandanaṃ – vatthaṃ viya cittaṃ, vatthassa āgantukamalehi kiliṭṭhabhāvo viya cittassa rāgādimalehi saṃkiliṭṭhabhāvo, dhovanasilā viya anupubbīkathā, udakaṃ viya saddhā, udake temetvā ūsagomayachārikābharehi kāḷakapadese sammadditvā vatthassa dhovanapayogo viya saddhāsinehena temetvā satisamādhipaññāhi dose sithile katvā sutādividhinā cittassa sodhane vīriyārambho| tena payogena vatthe kāḷakāpagamo viya vīriyārambhena kilesavikkhambhanaṃ, raṅgajātaṃ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti|</p>

<p><hi rend="bold">diṭṭhadhammo</hi>ti vatvā dassanaṃ nāma ñāṇadassanato aññampi atthīti tannivattanatthaṃ <hi rend="bold">‘‘pattadhammo’’</hi>ti vuttaṃ| patti ca ñāṇasampattito aññāpi vijjatīti <pb ed="M" n="2.0040"/> tato visesanatthaṃ <hi rend="bold">‘‘viditadhammo’’</hi>ti vuttaṃ| sā panesā viditadhammatā dhammesu ekadesanāpi hotīti nippadesato viditabhāvaṃ dassetuṃ <hi rend="bold">‘‘pariyogāḷhadhammo’’</hi>ti vuttaṃ| tenassa saccābhisambodhaṃyeva dīpeti| maggañāṇañhi ekābhisamayavasena pariññādikiccaṃ sādhentaṃ nippadesena catusaccadhammaṃ samantato ogāhantaṃ nāma hoti| tenāha – <hi rend="bold">‘‘diṭṭho ariyasaccadhammo etenāti diṭṭhadhammo’’</hi>ti| <hi rend="bold">tiṇṇā vicikicchā</hi>ti sappaṭibhayakantārasadisā soḷasavatthukā aṭṭhavatthukā ca tiṇṇā vicikicchā <hi rend="bold">tiṇṇavicikicchā| vigatakathaṃkatho</hi>ti pavattiādīsu ‘‘evaṃ nu kho, kiṃ nu kho’’ti evaṃ pavattikā <hi rend="bold">vigatā</hi> samucchinnā <hi rend="bold">kathaṃkathā</hi>| sārajjakarānaṃ pāpadhammānaṃ pahīnattā tappaṭipakkhesu sīlādiguṇesu suppatiṭṭhitattā <hi rend="bold">vesārajjaṃ</hi> visāradabhāvaṃ veyyattiyaṃ <hi rend="bold">patto</hi>| attanā eva paccakkhato diṭṭhattā na tassa paro paccetabbo atthīti <hi rend="bold">aparappaccayo</hi>|</p>

<p n="71"> <hi rend="bold">paṇḍito</hi>ti paññavā|</p>

<p n="72"> <hi rend="bold">tena hi sammā</hi>ti dovārikena saddhiṃ sallapatiyeva, <hi rend="bold">‘‘etthevā’’</hi>ti tena vuttavacanaṃ sutvāpi tassa atthaṃ asallakkhento| kasmā? paridevatāya| tenāha <hi rend="bold">‘‘balavasokena abhibhūto’’</hi>ti|</p>

<p n="73"> <hi rend="bold">tenevā</hi>ti yena uttarāsaṅgena āsanaṃ sammajjati, <hi rend="bold">teneva udare parikkhipanto</hi> ‘‘māhaṃ satthāraṃ mama sarīrena phusi’’nti antaraṃ karonto uttarāsaṅgena taṃ udare parikkhipanto pariggahetvā| ‘‘dattapaññatta’’ntiādīsu (dī. ni. 1.171) viya datta-saddo ettha bālapariyāyoti <pb ed="V" n="2.0038"/> āha <hi rend="bold">‘‘jaḷosi jāto’’</hi>ti| <hi rend="bold">upaṭṭhākassa aññathābhāvenā</hi>ti pubbe attano upaṭṭhākassa idāni anupaṭṭhākabhāvena|</p>

<p n="75"> <hi rend="bold">aviññāṇakaṃ</hi> dārusākhādimayaṃ| <hi rend="bold">bahalabahalaṃ pītāvalepanaṃ raṅgajāta</hi>nti ativiya bahalaṃ pītavaṇṇamañjiṭṭhādiavalepanarajanaṃ| <hi rend="bold">ghaṭṭetvā uppāditacchaviṃ,</hi> yā <hi rend="bold">raṅgaṃ pivati| nillomata</hi>nti punappunaṃ anulimpanena| <hi rend="bold">khaṇḍakhaṇḍita</hi>nti khaṇḍakhaṇḍitabhāvaṃ| <hi rend="bold">raṅgakkhamo</hi> rajaniyo| tenāha <hi rend="bold">‘‘rāgamattaṃ janetī’’</hi>ti| <hi rend="bold">anuyoga</hi>nti codanaṃ| <hi rend="bold">vīmaṃsa</hi>nti vicāraṇaṃ| <hi rend="bold">thuse koṭṭetvā taṇḍulapariyesanaṃ <pb ed="M" n="2.0041"/> viya kadaliyaṃ sārapariyesanaṃ viya ca</hi> nigaṇṭhavāde sāravīmaṃsanaṃ| tato eva ca taṃ vīmaṃsanto <hi rend="bold">rittako tucchakova hotī</hi>ti| sabbampi buddhavacanaṃ catusaccavinimuttaṃ natthi, tañca vīmaṃsiyamānaṃ viññūnaṃ pītisomanassameva janeti, atappakañca asecanābhāvenāti āha <hi rend="bold">‘‘catusaccakathā hī’’</hi>tiādi| <hi rend="bold">yathā yathā</hi>ti yadi khandhamukhena yadi dhātāyatanādīsu aññataramukhena buddhavacanaṃ ogāhissati, tathā tathā gambhīrañāṇānaṃyeva gocarabhāvato gambhīrameva hoti| yo cettha paṇḍito nipuṇo kataparappavādo paṇidhāya sabbathāmena codanaṃ ārambhati tassa codanā kesaggamattampi cāletuṃ na sakkoti| puna sucirampi kālaṃ vicārentesupi vimaddakkhamato, evaṃ tathāgatavādo svākhyātabhāvatoti āha <hi rend="bold">‘‘anuyogakkhamo vimajjanakkhamo cā’’</hi>ti|</p>

<p n="76"> visayapariññāṇena dahati paṭipakkhe sodhetīti <hi rend="bold">dhīro,</hi> svāyamassa dhīrabhāvo sabbaso sammohaviddhaṃsanatāyāti āha – <hi rend="bold">‘‘yā paññā…pe.… tena samannāgatassā’’</hi>ti| <hi rend="bold">pabhinnakhīlassā</hi>ti samucchinnasabbacetokhīlassa, kilesamaccumāravijayeneva abhisaṅkhārakhandhamārā jitāva hontīti tesaṃ dvinnaṃ idha aggahaṇaṃ| īgha-saddo dukkhapariyāyoti āha <hi rend="bold">‘‘niddukkhassā’’</hi>ti| tattha supādisesanibbānappattiyā kilesena niddukkhatā, anupādisesanibbānappattiyā vipākadukkhena niddukkhatā| rajjanadussanamuyhanādivasena vividhaṃ īsanato vīsaṃ, vīsameva vesaṃ, rāgādīti āha – <hi rend="bold">‘‘vesantarassāti rāgādivīsaṃ taritvā vitaritvā ṭhitassā’’</hi>ti|</p>

<p><hi rend="bold">tusitassā</hi>ti karuṇāyanavasena tusiyā itassa saṃvattassa| evaṃ sati <hi rend="bold">‘‘muditassā’’</hi>ti idaṃ punaruttameva hoti| <hi rend="bold">manujassā</hi>ti paṭhamāya jātiyā bhagavā manussajātiyo hutvā vuttānaṃ vakkhamānānañca vasena sadevakaṃ abhibhavitvā ṭhito acchariyo bhagavāti dasseti| sadevakaṃ lokaṃ saṃsārato nibbānasukhaṃ narati neti pāpetīti naro, nāyakoti attho, tassa <hi rend="bold">narassa,</hi> tenāha <pb ed="V" n="2.0039"/> <hi rend="bold">‘‘punarutta’’</hi>nti| ‘‘manujassā’’ti vatvā ‘‘narassā’’ti punaruttaṃ padaṃ| atthavasena <hi rend="bold">aññathā vuccamāne ekekagāthāya dasaguṇā nappahonti,</hi> na pūrentīti attho|</p>

<p>vinetīti vinayo, vinayo eva veneyikoti āha <hi rend="bold">‘‘sattānaṃ vināyakassā’’</hi>ti| viññūnaṃ ruciṃ rāti, īretīti vā <hi rend="bold">ruciro,</hi> svāyamassa rucirabhāvo <pb ed="M" n="2.0042"/> kusalatāyāti āha <hi rend="bold">‘‘sucidhammassā’’</hi>ti| pabhāsakassāti ñāṇālokena pabhassarabhāvakarassa| <hi rend="bold">nissaṅgassā</hi>ti aṭṭhasupi parisāsu, sadeve vā sabbasmiṃ loke aggaṇhāpanapariccāgena nissaṭassa| <hi rend="bold">gambhīraguṇassā</hi>ti paresaṃ ñāṇena appatiṭṭhabhāvā gambhīraguṇassa| tenāha bhagavā – ‘‘atthi, bhikkhave, aññeva dhammā gambhīrā’’tiādi (dī. ni. 1.28)| ariyāya vā tuṇhībhāvena <hi rend="bold">monappattassa| dhamme ṭhitassā</hi>ti dhammakāye suppatiṭṭhitassa| <hi rend="bold">saṃvutattassā</hi>ti arakkhiyakāyasamācārāditāya saṃvutasabhāvassa|</p>

<p>āguṃ na karotītiādīhi <hi rend="bold">catūhi kāraṇehi, pantasenāsanassā</hi>ti vivittasenāsanassa| <hi rend="bold">paṭimantanapaññāyā</hi>ti sabbaparappavādānaṃ viparāvattamantanapaññāya| <hi rend="bold">monaṃ vuccati ñāṇaṃ</hi> sabbato kilesānaṃ nidhunanato|</p>

<p><hi rend="bold">isisattamassā</hi>ti sabbisīsu jeṭṭhassa sādhutamassa| <hi rend="bold">seṭṭhappattassā</hi>ti seṭṭhaṃ uttamaṃ sammāsambodhiṃ pattassa| <hi rend="bold">akkharādīnī</hi>ti akkharapadabyañjanākāra-niruttiniddesa-saṃkāsanapakāsana-vivaraṇa-vibhajanuttānīkaraṇānīti byañjanatthapadāni| <hi rend="bold">samodhānetvā</hi> vineyyajjhāsayānurūpaṃ pakāsanato kathanato padakassa| puri-saddo ‘‘pubbe’’ti iminā samānatthoti āha – <hi rend="bold">‘‘purindadassāti sabbapaṭhamaṃ dhammadānadāyakassā’’</hi>ti| bhagavā asayhaṃ sahituṃ samatthoti āha <hi rend="bold">‘‘samatthassā’’</hi>ti| tenāha – ‘‘tathāgataṃ buddhamasayhasāhina’’nti (itivu. 38)| <hi rend="bold">te pattassā</hi>ti te guṇe anavasesato pattassa| vitthāretvā saṃkilesavodānadhammaṃ byākarotīti byākaraṇo, byākaraṇo eva <hi rend="bold">veyyākaraṇo| tantipada</hi>nti tantiṃ āropetvā ṭhapitaṃ padaṃ|</p>

<p>taṇhābandhanena sabbena vā kilesabandhanena <hi rend="bold">abaddhassa| mahāpaññāyā</hi>ti mahānubhāvāya paññāya, mahāvisayāya vā paññāya| sabbā hi bhagavato paññā mahānubhāvā, yathāsakaṃ visaye mahāvisayā ca ekādivasena anavasesato mahāvisayā nāma sabbaññutāva| <hi rend="bold">ānubhāvadassanaṭṭhenā</hi>ti acchariyācinteyyāparimeyyassa attano ānubhāvassa lokassa dassanaṭṭhena<pb ed="V" n="2.0040"/>| <hi rend="bold">yakkhassā</hi>ti vā lokena pūjanīyassa<pb ed="M" n="2.0043"/>| ayaṃ upāsako khujjuttarā viya upāsikā sekhapaṭisambhidāppattoti āha <hi rend="bold">‘‘sotāpattimaggeneva paṭisambhidā āgatā’’</hi>ti| <hi rend="bold">kilesappahānavaṇṇaṃ kathento</hi>ti kilesappahānaṃ visayaṃ nimittaṃ katvā vaṇṇaṃ kathento|</p>

<p n="77"> <hi rend="bold">sampiṇḍitā</hi>ti sannicitā, ganthitāti attho| <hi rend="bold">ime sattā</hi>ti yaṃ yadeva paribbhamantā sattā| <hi rend="bold">attanova cintayantī</hi>ti avītataṇhatāya sakaṃyeva payojanaṃ cintenti| tathā hi mate ñātake anusocantāpi tehi sādhetabbassa attano payojanasseva vasena anusocanti| <hi rend="bold">uṇhaṃ ahosī</hi>ti balavatā cittassa santāpena santattaṃ abbhantaraṃ hadayaṭṭhānaṃ khadiraṅgārasantāpitaṃ viya uṇhaṃ ahosi| tenāha <hi rend="bold">‘‘lohitaṃ vilīyitthā’’</hi>ti| <hi rend="bold">pattamatta</hi>nti ekapattapūramattaṃ| abhisamayasādhikāya catusaccadesanāya saṅkhepeneva desitattā āha – <hi rend="bold">‘ugghaṭitaññupuggalassa vasena dhammadesanā pariniṭṭhitā’’</hi>ti|</p>

<p rend="centre">upālisuttavaṇṇanāya līnatthappakāsanā samattā|</p>

</xml>