<xml src="s0201t-m46.xml">

<p rend="subhead"><pgroup id="m46"/><readunit id="m46">6. mahādhammasamādānasuttavaṇṇanā</readunit></p>

<p n="473"> evaṃ <pb ed="V" n="2.0273"/> idāni vuccamānākāro kāmo kāmanaṃ icchā etesanti <hi rend="bold">evaṃkāmā</hi>| evaṃ chando chandanaṃ rocanaṃ ajjhāsayo etesanti <hi rend="bold">evaṃchandā</hi>| abhimukhaṃ, abhinivissa vā pakārehi eti upagacchatīti adhippāyo, laddhi| sā hi laddhabbavatthuṃ abhimukhaṃ ‘‘evameta’’nti abhinivisantī tena tena pakārena upagacchati, hatthagataṃ katvā tiṭṭhati na vissajjeti| evaṃ vuccamānākāro adhippāyo etesanti <hi rend="bold">evaṃadhippāyā</hi>| bhagavā mūlaṃ kāraṇaṃ etesaṃ yāthāvato adhigamāyāti <hi rend="bold">bhagavaṃmūlakā</hi>| tenāha <hi rend="bold">‘‘bhagavantañhi nissāya mayaṃ ime dhamme ājānāma paṭivijjhāmā’’</hi>ti| <hi rend="bold">amhākaṃ</hi> <hi rend="bold">dhammā</hi>ti <pb ed="M" n="2.0295"/> tehi attanā adhigantabbatāya vuttaṃ| sevitabbānañhi yāthāvato adhigamañāṇāni adhigacchanakasambandhīni, tāni ca sammāsambuddhamūlakāni anaññavisayattā| tenāha <hi rend="bold">‘‘pubbe kassapasambuddhenā’’</hi>tiādi| bhagavā netā tesanti <hi rend="bold">bhagavaṃnettikā| netā</hi>ti sevitabbadhamme vineyyasantānaṃ pāpetā| <hi rend="bold">vinetā</hi>ti asevitabbadhamme vineyyasantānato apanetā| tadaṅgavinayādivasena vā <hi rend="bold">vinetā| anunetā</hi>ti ime dhammā sevitabbā, ime na sevitabbāti ubhayasampāpanāpanayanatthaṃ paññapetā| tenāha <hi rend="bold">‘‘yathāsabhāvato’’</hi>tiādi|</p>

<p>paṭisaranti etthāti paṭisaraṇaṃ, bhagavā paṭisaraṇaṃ etesanti <hi rend="bold">bhagavaṃpaṭisaraṇā</hi>| paṭisarati sabhāvasampaṭivedhavasena paccekamupagacchatīti vā paṭisaraṇaṃ, bhagavā paṭisaraṇaṃ etesanti <hi rend="bold">bhagavaṃpaṭisaraṇā| paṭivedhavasenā</hi>ti paṭivijjhitabbatāvasena| asatipi mukhe atthato evaṃ vadanto viya hotīti āha <hi rend="bold">‘‘phasso āgacchati, ahaṃ bhagavā kiṃ nāmo’’</hi>ti| <hi rend="bold">paṭibhātū</hi>ti ettha paṭi-saddāpekkhāya ‘‘bhagavanta’’nti upayogavacanaṃ, attho pana sāmivacanavaseneva veditabboti dassento āha <hi rend="bold">‘‘bhagavato’’</hi>ti <hi rend="bold">paṭibhātū</hi>ti ca bhagavato bhāgo hotu| bhagavato hi esa bhāgo, yadidaṃ dhammassa desanā, amhākaṃ pana bhāgo savananti adhippāyo| keci pana <hi rend="bold">paṭibhātū</hi>ti padissatūti atthaṃ vadanti, ñāṇena dissatu, desīyatūti vā attho| <hi rend="bold">upaṭṭhātū</hi>ti ca ñāṇassa paccupaṭṭhātu|</p>

<p n="474"> <hi rend="bold">nissayitabbe</hi>ti <pb ed="V" n="2.0274"/> attano santāne uppādanavasena apassayitabbe| tatiyacatutthadhammasamādānāni hi apassāya sattānaṃ etarahi āyatiñca sampattiyo abhivaḍḍhanti| <hi rend="bold">bhajitabbe</hi>ti tasseva vevacanaṃ| <hi rend="bold">sevitabbe</hi>ti vā sappurisupassayasaddhammassavanayonisomanasikāre sandhāyāha| <hi rend="bold">bhajitabbe</hi>ti tappaccaye dānādipuññadhamme|</p>

<p n="475"> <hi rend="bold">uppaṭipāṭiākārenā</hi>ti paṭhamaṃ saṃkilesadhamme dassetvā pacchā vodānadhammadassanaṃ satthu desanāpaṭipāṭi, yathā – ‘‘vāmaṃ muñca, dakkhiṇaṃ gaṇhā’’ti (dha. sa. aṭṭha. 498; visuddhi. mahāṭī. 1.14), tathā uppaṭipāṭipakārena, sā ca kho purimesu dvīsu dhammasamādānesu<pb ed="M" n="2.0296"/>, pacchimesu pana paṭipāṭiyāva mātikā paṭṭhapitā| <hi rend="bold">yathādhammarasenevā</hi>ti pahātabbapahāyakadhammānaṃ yathāsabhāveneva| sabhāvo hi yāthāvato rasitabbato jānitabbato ‘‘raso’’ti vuccati| paṭhamaṃ pahātabbadhamme dassetvā tadanantaraṃ ‘‘ime dhammā etehi pahīyantī’’ti pahāyakadhammadassanaṃ desanānupubbī| <hi rend="bold">gahaṇaṃ</hi> ādiyanaṃ attano santāne uppādanaṃ|</p>

<p n="478"> vadhadaṇḍādīhi bhītassa upasaṅkamane, micchā caritvā tathā apagamane ca pubbāparacetanānaṃ vasena micchācāro dukkhavedano hoti, tathā issānindādīhi upaddutassa aparacetanāvasena, evaṃ abhijjhāmicchādiṭṭhīsupi yathārahaṃ veditabbaṃ| <hi rend="bold">tissannampi cetanāna</hi>nti pubbāparasanniṭṭhāpakacetanānaṃ| adinnādānaṃ musāvādo pisuṇavācā samphappalāpoti imesaṃ catunnaṃ sanniṭṭhāpakacetanānaṃ sukhasampayuttā vā upekkhāsampayuttā vāti ayaṃ nayo idha adhikatattā na uddhaṭo| <hi rend="bold">domanassameva cettha dukkha</hi>nti idaṃ pubbabhāgāparabhāgacetanāpi cettha āsannā domanassasahagatā eva hontīti katvā vuttaṃ| anāsannā pana sandhāya <hi rend="bold">‘‘pariyeṭṭhiṃ vā āpajjantassā’’</hi>tiādi vuttaṃ| teneva micchācārābhijjhāmicchādiṭṭhīnaṃ pubbabhāgāparabhāgacetanā āsannā sanniṭṭhāpakacetanāgatikāvāti dassitaṃ hotīti daṭṭhabbaṃ| <hi rend="bold">pariyeṭṭhi</hi>nti micchācārādīsu vītikkamitabbavatthumālāgandhādipariyesanaṃ| pāṇātipātādīsu māretabbavatthuāvudhādipariyesanaṃ <hi rend="bold">āpajjantassa</hi>| akicchenapi tesaṃ pariyesanaṃ sambhavatīti <hi rend="bold">‘‘vaṭṭatiyevā’’</hi>ti sāsaṅkaṃ vadati|</p>

<p n="479"> <hi rend="bold">sukhavedanā hontī</hi>ti sukhavedanāpi hontīti adhippāyo| tāsaṃ cetanānaṃ asukhavedanatāpi labbhatīti <hi rend="bold">‘‘sukhavedanāpi hontiyevā’’</hi>ti sāsaṅkavacanaṃ| <hi rend="bold">somanassameva cettha sukha</hi>nti idaṃ pubbabhāgāparabhāgacetanāpi somanassasahagatā eva hontīti katvā vuttaṃ| tañca kho <pb ed="V" n="2.0275"/> micchācāravajjānaṃ channaṃ vasena| micchācārassa pana pubbāparabhāgassa vasena <hi rend="bold">‘‘kāyikaṃ sukhampi vaṭṭatiyevā</hi>ti sāsaṅkavacanaṃ|</p>

<p n="480"> dosajapariḷāhavasenassa siyā kāyikampi dukkhanti adhippāyena <hi rend="bold">‘‘so gaṇhantopi dukkhito’’</hi>ti vuttaṃ| cetodukkhameva vā sandhāya tassa aparāparuppattidassanatthaṃ <hi rend="bold">‘‘dukkhito domanassito’’</hi>ti vuttaṃ|</p>

<p n="481"> <hi rend="bold">dasasupi</hi> <pb ed="M" n="2.0297"/> <hi rend="bold">padesū</hi>ti dasasupi koṭṭhāsesu, vākyesu vā| upekkhāsampayuttatāpi sambhavatīti <hi rend="bold">‘‘sukhasampayuttā hontiyevā’’</hi>ti idha sāsaṅkavacanaṃ| pāṇātipātā paṭiviratassa kāyopi siyā vigatadarathapariḷāhoti pāṇātipātāveramaṇiādipaccayā kāyikapaṭisaṃvedanāpi sambhavatīti <hi rend="bold">sahāpi sukhenā</hi>ti ettha kāyiyasukhampi vaṭṭatiyeva|</p>

<p n="482"> <hi rend="bold">tittakālābū</hi>ti upabhuttassa ummādādipāpanena kucchitatittakaraso alābu| <hi rend="bold">na ruccissati</hi> aniṭṭharasatāya aniṭṭhaphalatāya ca|</p>

<p n="483"> <hi rend="bold">rasaṃ detī</hi>ti rasaṃ dasseti vibhāveti|</p>

<p n="484"> <hi rend="bold">pūtimutta</hi>nti pūtisabhāvamuttaṃ| <hi rend="bold">taruṇa</hi>nti dhārāvasena nipatantaṃ hutvā uṇhaṃ| tenassa uparimuttatamāha| muttañhi passāvamaggato muccamānaṃ kāyusmāvasena uṇhaṃ hoti|</p>

<p n="485"> <hi rend="bold">yaṃ bhagandarasaṃsaṭṭhaṃ lohitaṃ pakkhandatī</hi>ti bhagandarabyādhisahitāya lohitapakkhandatāya vasena yaṃ lohitaṃ vissavati| pittasaṃsaṭṭhaṃ lohitaṃ pakkhandatīti ānetvā sambandho|</p>

<p n="486"> <hi rend="bold">ubbiddhe</hi>ti dūre| abbhamahikādiupakkilesavigamena hi ākāsaṃ uttuṅgaṃ viya dūraṃ viya ca khāyati| tenāha <hi rend="bold">‘‘dūrībhūte’’</hi>ti| tamaṃyeva <hi rend="bold">tamagataṃ</hi> ‘‘gūthagataṃ muttagata’’nti (ma. ni. 2.119; a. ni. 9.11) yathā| <hi rend="bold">bhāsate ca tapate ca virocate</hi> ca idaṃ catutthaṃ dhammasamādānaṃ vibhajantena kusalakammapathassa vibhajitvā dassitattā|</p>

<p>saṅgararukkho <pb ed="V" n="2.0276"/> kandamādasapova| <hi rend="bold">sarabhaññavasenā</hi>ti atthaṃ avibhajitvā padaso sarabhaññavasena| <hi rend="bold">osārentassā</hi>ti uccārentassa| <hi rend="bold">sadde</hi>ti osāraṇasadde| adhigatavisesaṃ anārocetukāmā <hi rend="bold">devatā tattheva antaradhāyi| taṃ divasa</hi>nti satthārā desitadivase| iti attano visesādhigamanimittatāya ayaṃ devatā imaṃ suttaṃ piyāyati| sesaṃ uttānameva|</p>

<p rend="centre">mahādhammasamādānasuttavaṇṇanāya līnatthappakāsanā samattā|</p>

</xml>