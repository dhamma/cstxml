<xml src="s0201t-m36.xml">
<sutra id="m36"/>
<p rend="subhead">6. mahāsaccakasuttavaṇṇanā</p>

<p rend="bodytext" n="364"><hi rend="paranum">364</hi><hi rend="dot">.</hi> <hi rend="bold">ekaṃ</hi> <pb ed="V" n="2.0196"/> <hi rend="bold">samayaṃ bhagavā vesāliyaṃ viharatī</hi>ti iminā tadā bhagavato vesāliyaṃ nivāsaparicchinno pubbaṇhādibhedo sabbo samayo sādhāraṇato gahito, tathā <hi rend="bold">tena kho pana samayenā</hi>ti ca iminā| <hi rend="bold">pubbaṇhasamaya</hi>nti pana iminā tabbiseso, yo bhikkhācāratthāya paccavekkhaṇakālo| <hi rend="bold">aṭṭhakathāyaṃ</hi> pana <hi rend="bold">‘‘tīhi padehi ekova samayo vutto’’</hi>ti vuttaṃ visesassa sāmaññantogadhattā| mukhadhovanassa pubbakālakiriyābhāvasāmaññato vuttaṃ <hi rend="bold">‘‘mukhaṃ dhovitvā’’</hi>ti| mukhaṃ dhovitvā eva hi vāsadhuro ce, velaṃ sallakkhetvā yathāciṇṇaṃ bhāvanānuyogaṃ, ganthadhuro ce, ganthaparicaye katipaye nisajjavāre anuyuñjitvā pattacīvaraṃ ādāya vitakkamāḷaṃ upagacchati|</p>

<p rend="bodytext"><hi rend="bold">kāraṇaṃ</hi> <pb ed="M" n="2.0210"/> yuttaṃ, anucchavikanti attho| pubbe yathācintitaṃ pañhaṃ apucchitvā aññaṃ pucchanto maggaṃ ṭhapetvā ummaggato parivattento viya hotīti āha <hi rend="bold">‘‘passena tāva pariharanto’’</hi>ti|</p>

<p rend="bodytext" n="365"><hi rend="paranum">365</hi><hi rend="dot">.</hi> <hi rend="bold">ūrukkhambhopi nāma bhavissatī</hi>ti ettha <hi rend="bold">nāma</hi>-saddo vimhayatthoti katvā vuttaṃ <hi rend="bold">‘‘vimhayatthavasenā’’</hi>tiādi| ‘‘andho nāma pabbataṃ abhiruhissatī’’tiādīsu viya vimhayavācīsaddayogena hi ‘‘bhavissatī’’ti anāgatavacanaṃ| <hi rend="bold">kāyanvaya</hi>nti kāyānugataṃ| ‘‘ayampi kho kāyo evaṃdhammo evaṃbhāvī evaṃanatīto’’tiādinā (dī. ni. 2.379; ma. ni. 1.112; ma. ni. 3.154) kāyassa asubhāniccāditāya anupassanā kāyabhāvanāti āha <hi rend="bold">‘‘kāyabhāvanāti pana vipassanā vuccatī’’</hi>ti| <hi rend="bold">anāgatarūpa</hi>nti abhīte atthe anāgatasaddāropanaṃ anāgatappayogo na sameti| <hi rend="bold">atthopī</hi>ti ‘‘ūrukkhambhopi nāma bhavissatī’’ti vuttatthopi na sameti| <hi rend="bold">aya</hi>nti attakilamathānuyogo| <hi rend="bold">tesa</hi>nti nigaṇṭhānaṃ|</p>

<p rend="bodytext" n="366"><hi rend="paranum">366</hi><hi rend="dot">.</hi> attano adhippetakāyabhāvanaṃ vitthārento vitthārato dassento ye taṃ anuyuttā, te nāmagottato vibhāvento <hi rend="bold">‘‘nando vaccho’’</hi>tiādimāha| <hi rend="bold">kiliṭṭhatapāna</hi>nti kāyassa kilesanatapānaṃ puggalānaṃ| <hi rend="bold">jātameda</hi>nti medabhāvāpattivasena uppannamedaṃ| <hi rend="bold">purimaṃ pahāyā</hi>ti kālaparicchedena anāhārappāhāratādivasena kāyassa apacinanaṃ khedanaṃ pariccajitvā| <hi rend="bold">kāyabhāvanā</hi> <pb ed="V" n="2.0197"/> <hi rend="bold">pana na paññāyatī</hi>ti niyamaṃ paramatthato kāyabhāvanāpi tava ñāṇena na ñāyati, sesatopi na dissati|</p>

<p rend="bodytext" n="367"><hi rend="paranum">367</hi><hi rend="dot">.</hi> <hi rend="bold">imasmiṃ pana ṭhāne</hi>ti ‘‘kāyabhāvanampi kho tvaṃ, aggivessana, na aññāsi, kuto pana tvaṃ cittabhāvanaṃ jānissasī’’ti imasmiṃ ṭhāne| tathā ‘‘yo tvaṃ evaṃ oḷārikaṃ dubbalaṃ kāyabhāvanaṃ na jānāsi, so tvaṃ kuto santasukhumaṃ cittabhāvanaṃ jānissasī’’ti etasmiṃ atthavaṇṇanāṭhāne| <hi rend="bold">abuddhavacanaṃ nāmetaṃ pada</hi>nti kāyabhāvanāsaññitavipassanāto cittabhāvanā santā, vipassanā pana pādakajjhānato oḷārikā ceva dubbalā cāti ayañca etassa padassa attho| ‘‘abuddhavacanaṃ nāmetaṃ vacanaṃ <pb ed="M" n="2.0211"/> siyā’’ti vatvā thero pakkamituṃ ārabhati| atha naṃ mahāsīvatthero ‘‘vipassanā nāmesā na ādito subrūhitā balavatī tikkhā visadā hoti, tasmā taruṇavasenāyamattho veditabbo’’ti dassento <hi rend="bold">‘‘dissati, bhikkhave’’</hi>ti suttapadaṃ (saṃ. ni. 2.62) āhari| tattha <hi rend="bold">ādāna</hi>nti paṭisandhi| <hi rend="bold">nikkhepana</hi>nti cuti| <hi rend="bold">oḷārika</hi>nti arūpadhammehi duṭṭhullabhāvattā oḷārikaṃ| <hi rend="bold">kāya</hi>nti catusantatirūpasamūhabhūtaṃ kāyaṃ| <hi rend="bold">oḷārika</hi>nti bhāvanapuṃsakaniddeso, oḷārikākārenāti attho| teneva vuttaṃ <hi rend="bold">‘‘ādānampi nikkhepanampī’’</hi>ti|</p>

<p rend="bodytext" n="368"><hi rend="paranum">368</hi><hi rend="dot">.</hi> <hi rend="bold">sukhasārāgena samannāgato</hi>ti sukhavedanāya balavatararāgena samaṅgībhūto| <hi rend="bold">paṭṭhāne paṭisiddhā</hi> avacaneneva| <hi rend="bold">tasmā</hi>ti sukhe ṭhite eva dukkhassānuppajjanato| <hi rend="bold">evaṃ vutta</hi>nti ‘‘sukhāya vedanāya nirodhā uppajjati dukkhā vedanā’’ti evaṃ vuttaṃ, na anantarāva uppajjanato| <hi rend="bold">khepetvā</hi>ti kusalāni khepetvā| <hi rend="bold">gaṇhitvā</hi> attano eva okāsaṃ gahetvā| <hi rend="bold">ubhatopakkhaṃ hutvā</hi>ti ‘‘kadāci sukhavedanā, kadāci dukkhavedanā’’ti pakkhadvayavasenapi vedanā cittassa pariyādāya hoti yathākkamaṃ abhāvitakāyassa abhāvitacittassa|</p>

<p rend="bodytext" n="369"><hi rend="paranum">369</hi><hi rend="dot">.</hi> <hi rend="bold">vipassanā ca sukhassa paccanīkā</hi>ti sukkhavipassakassādikammikassa mahābhūtapariggahādikāle bahi cittacāraṃ nisedhetvā kammaṭṭhāne eva satiṃ saṃharantassa aladdhassādaṃ kāyasukhaṃ na vindati, sambādhe vaje sanniruddho gogaṇo viya vihaññati vipphandati, accāsannahetukañca sarīre dukkhaṃ uppajjateva| tena vuttaṃ <hi rend="bold">‘‘dukkhassa āsannā’’</hi>ti| tenāha <hi rend="bold">‘‘vipassanaṃ paṭṭhapetvā’’</hi>tiādi| <hi rend="bold">addhāne gacchante gacchante</hi>ti mahābhūtapariggahādivasena kāle gacchante| <hi rend="bold">tattha tatthā</hi>ti tasmiṃ tasmiṃ sarīrapadese| <hi rend="bold">dukkhaṃ dūrāpagataṃ hoti</hi> samāpattibalena vikkhambhitattā appanābhāvato| <hi rend="bold">anappakaṃ</hi> vipulaṃ| <hi rend="bold">sukha</hi>nti jhānasukhaṃ<pb ed="V" n="2.0198"/>| <hi rend="bold">okkamatī</hi>ti jhānasamuṭṭhānapaṇītarūpavasena rūpakāyaṃ anupavisati, nāmakāyokkamane vattabbameva natthi| kāyapassaddhikammikassapi sammasanabhāvanā paṭṭhapetvā nisinnassa kassaci āditova kāyakilamathacittupaghātāpi sambhavanti, samādhissa pana apaccanīkattā siniddhabhāvato ca <pb ed="M" n="2.0212"/> na sukkhavipassanā viya sukhassa vipaccanīko, anukkamena ca dukkhaṃ vikkhambhetīti āha <hi rend="bold">‘‘yathā samādhī’’</hi>ti| yathā samādhi, vipassanāya panetaṃ natthīti āha <hi rend="bold">‘‘na ca tathā vipassanā’’</hi>ti| <hi rend="bold">tena vutta</hi>nti yasmā vipassanā sukhassa paccanīkā, sā ca kāyabhāvanā, tena vuttaṃ <hi rend="bold">‘‘uppannāpi sukhā vedanā cittaṃ na pariyādāya tiṭṭhati, bhāvitattā kāyassā’’</hi>ti| tathā yasmā samādhi dukkhassa paccanīko, so ca cittabhāvanā, tena vuttaṃ <hi rend="bold">‘‘uppannāpi dukkhā vedanā cittaṃ na pariyādāya tiṭṭhati, bhāvitattā cittassā’’</hi>ti yojanā|</p>

<p rend="bodytext" n="370"><hi rend="paranum">370</hi><hi rend="dot">.</hi> <hi rend="bold">guṇe ghaṭṭetvā</hi>ti apadesena vinā samīpameva netvā| taṃ vata mama cittaṃ uppannā sukhā vedanā pariyādāya ṭhassatīti netaṃ ṭhānaṃ vijjatīti yojanā|</p>

<p rend="bodytext" n="371"><hi rend="paranum">371</hi><hi rend="dot">.</hi> <hi rend="bold">kiṃ na bhavissati,</hi> sukhāpi dukkhāpi vedanā yathāpaccayaṃ uppajjatevāti attho| <hi rend="bold">tamattha</hi>nti sukhadukkhavedanānaṃ uppattiyā attano cittassa anabhibhavanīyatāsaṅkhātaṃ atthaṃ| <hi rend="bold">tattha</hi> tāva pāsarāsisutte <hi rend="bold">bodhipallaṅke nisajjā</hi> ‘‘tattheva nisīdi’’nti vuttā| <hi rend="bold">idha</hi> mahāsaccakasutte <hi rend="bold">dukkarakārikāya</hi> dukkaracaraṇe <hi rend="bold">nisajjā</hi> ‘‘tattheva nisīdi’’nti vuttā|</p>

<p rend="bodytext" n="374"><hi rend="paranum">374</hi><hi rend="dot">.</hi> <hi rend="bold">chandakaraṇavasenā</hi>ti taṇhāyanavasenāti attho| <hi rend="bold">sinehakaraṇavasenā</hi>ti sinehanavasena| <hi rend="bold">mucchākaraṇavasenā</hi>ti mohanavasena pamādāpādanena| <hi rend="bold">vipāsākaraṇavasenā</hi>ti pātukamyatāvasena| <hi rend="bold">anudahanavasenā</hi>ti rāgagginā anudahanavasena| <hi rend="bold">lokuttaramaggavevacanameva</hi> vaṭṭanissaraṇassa adhippetattā|</p>

<p rend="bodytext">allaggahaṇena kilesānaṃ asamucchinnabhāvaṃ dasseti, sasnehaggahaṇena avikkhambhitabhāvaṃ, udake pakkhittabhāvaggahaṇena samudācārāvatthaṃ, udumbarakaṭṭhaggahaṇena attabhāvassa asārakattaṃ| <hi rend="bold">imināva nayenā</hi>ti ‘‘allaṃ udumbarakaṭṭha’’ntiādinā vuttanayena| <hi rend="bold">saputtabhariyapabbajjāyā</hi>ti puttabhariyehi saddhiṃ kataparibbājakapabbajjāvasena veditabbā| kuṭīcakabahūdakahaṃsa-paramahaṃsādibhedā <hi rend="bold">brāhmaṇapabbajjā</hi>|</p>

<p rend="bodytext" n="376"><hi rend="paranum">376</hi><hi rend="dot">.</hi> kutopi <pb ed="M" n="2.0213"/><pb ed="V" n="2.0199"/> imassa āposineho natthīti <hi rend="bold">koḷāpaṃ</hi>| tenāha <hi rend="bold">‘‘chinnasinehaṃ nirāpa’’</hi>nti| <hi rend="bold">koḷa</hi>nti vā sukkhakaliṅgaraṃ vuccati, koḷaṃ koḷabhāvaṃ āpannanti <hi rend="bold">koḷāpaṃ</hi>| paṭipannassa upakkamamahattanissitatā pakatiyā kilesehi anabhibhūtatāya| <hi rend="bold">atintatā</hi> paṭipakkhabhāvanāya| tathā hi sukkhakoḷāpabhāvo, ārakā udakā thale nikkhittabhāvo ca nidassito| <hi rend="bold">opakkamikāhī</hi>ti kilesatiniggaṇhanupakkamappabhavāhi| <hi rend="bold">vedanāhī</hi>ti paṭipattivedanāhi| dukkhā paṭipadā hi idhādhippetā|</p>

<p rend="bodytext" n="377"><hi rend="paranum">377</hi><hi rend="dot">.</hi> <hi rend="bold">kiṃ pana na samattho,</hi> yato evaṃ parehi cintitumpi asakkuṇeyyaṃ dukkaracariyaṃ chabbassāni akāsīti adhippāyo| <hi rend="bold">katvāpi akatvāpi samatthova</hi> kāraṇassa nipphannattā| ‘‘yathāpi sabbesampi kho bodhisattānaṃ carimabhave antamaso sattāhamattampi dhammatāvasena dukkaracariyā hotiyeva, evaṃ bhagavā samattho dukkaracariyaṃ kātuṃ, evañca naṃ akāsi, na pana tāya buddho jāto, atha kho majjhimāya eva paṭipattiyā’’ti tassā byatirekamukhena sadevakassa lokassa bodhāya amaggabhāvadīpanatthaṃ, imassa pana bhagavato kammavipākavasena chabbassāni dukkaracariyā ahosi| vuttañhetaṃ –</p>

<p rend="gatha1">‘‘avacāhaṃ jotipālo, kassapaṃ sugataṃ tadā|</p>

<p rend="gathalast">kuto nu bodhi muṇḍassa, bodhi paramadullabhā||</p>

<p rend="gatha1">tena kammavipākena, acariṃ dukkaraṃ bahuṃ|</p>

<p rend="gathalast">chabbassānuruvelāyaṃ, tato bodhimapāpuṇiṃ||</p>

<p rend="gatha1">nāhaṃ etena maggena, pāpuṇiṃ bodhimuttamaṃ|</p>

<p rend="gathalast">kumaggena gavesissaṃ, pubbakammena vārito’’ti||</p>

<p rend="bodytext">dukkaracariyāya bodhāya amaggabhāvadassanatthaṃ dukkaracariyaṃ akāsīti keci| atha vā lokanāthassa attano parakkamasampattidassanatthāya dukkaracariyā| paṇītādhimuttiyā hi paramukkaṃsagatabhāvato abhinīhārānurūpaṃ sambodhiyaṃ tibbachandatāya sikhāppattiyā tadatthaṃ īdisampi nāma dukkaracariyaṃ akāsīti loke attano vīriyānubhāvaṃ vibhāvetuṃ – ‘‘so ca me pacchā pītisomanassāvaho bhavissatī’’ti lokanātho dukkaracariyaṃ <pb ed="M" n="2.0214"/> akāsi| tenāha <hi rend="bold">‘‘sadevakassa lokassā’’</hi>tiādi| tattha <hi rend="bold">vīriyanimmathanaguṇo</hi>ti vīriyassa saṃvaḍḍhanasampādanaguṇo| yathāvuttamatthaṃ <pb ed="V" n="2.0200"/> upamāya vibhāvetuṃ <hi rend="bold">‘‘pāsāde’’</hi>tiādi vuttaṃ| <hi rend="bold">saṅgāme dve tayo sampahāre</hi>ti dvikkhattuṃ tikkhattuṃ vā parasenāya pahārapayoge| <hi rend="bold">padhānavīriya</hi>nti sammappadhānehi āsevanavīriyaṃ, sabbaṃ vā pubbabhāgavīriyaṃ|</p>

<p rend="bodytext"><hi rend="bold">abhidanta</hi>nti abhibhavanadantaṃ, uparidantanti attho| tenāha <hi rend="bold">‘‘uparidanta’’</hi>nti| so hi itaraṃ musalaṃ viya udukkhalaṃ visesato kassaci khādanakāle abhibhuyya vattati| <hi rend="bold">kusalacittenā</hi>ti balavasammāsaṅkappayuttena kusalacittena| <hi rend="bold">akusalacitta</hi>nti kāmavitakkādisahitaṃ akusalacittaṃ| akusalacittassa pavattituṃ appadānaṃ <hi rend="bold">niggaho</hi>| taṃtaṃpaṭikkhepavasena vinodanaṃ <hi rend="bold">abhinippīḷanaṃ</hi>| vīriyatāpena vikkhambhanaṃ <hi rend="bold">abhisantāpanaṃ| sadaratho</hi>ti sapariḷāho| <hi rend="bold">padhānenā</hi>ti padahanena, kāyassa kilamathuppādakena vīriyenāti attho| <hi rend="bold">viddhassā</hi>ti tudassa| <hi rend="bold">sato</hi>ti samānassa|</p>

<p rend="bodytext" n="378"><hi rend="paranum">378</hi><hi rend="dot">.</hi> <hi rend="bold">sīsaveṭhana</hi>nti sīsaṃ rajjuyā bandhitvā daṇḍakena parivattakaveṭhanaṃ| <hi rend="bold">arahanto nāma evarūpā hontī</hi>ti iminā yathāyaṃ, evaṃ visaññībhūtāpi hutvā viharantīti dasseti| tenāha <hi rend="bold">‘‘matakasadisā’’</hi>ti, vedanāppattā viya hontīti attho| <hi rend="bold">supinappaṭiggahaṇato paṭṭhāyā</hi>ti paṭisandhiggahaṇe setavāraṇasupinaṃ passitvā brāhmaṇehi byākatakālato paṭṭhāya|</p>

<p rend="bodytext" n="379"><hi rend="paranum">379</hi><hi rend="dot">.</hi> dhammasarīrassa arogabhāvena sādhūti marisaniyoti <hi rend="bold">māriso,</hi> piyāyanavacanametaṃ| tenāha <hi rend="bold">‘‘sampiyāyamānā’’</hi>tiādi| <hi rend="bold">ajajjita</hi>nti evaṃ abhuñjitaṃ bhakārassa jakārādesaṃ katvā| tenāha <hi rend="bold">‘‘abhojana’’</hi>nti| <hi rend="bold">evaṃ mā karitthā</hi>ti ‘‘lomakūpehi ajjhohāressāma anuppavesessāmā’’ti yathā tumhehi vuttaṃ, evaṃ mā karittha| kasmā? <hi rend="bold">yāpessāmaha</hi>nti ahañca yāvadatthaṃ āhāramattaṃ bhuñjanto yathā yāpessāmi, evaṃ āhāraṃ paṭisevissāmi|</p>

<p rend="bodytext" n="380-81"><hi rend="paranum">380-81</hi><hi rend="dot">.</hi> <hi rend="bold">etāva parama</hi>nti ettakaṃ paramaṃ, na ito paraṃ opakkamikadukkhavedanāvediyanaṃ atthīti attho| rañño gahetabbanaṅgalato aññāni sandhāya <pb ed="M" n="2.0215"/> <hi rend="bold">‘‘ekena ūna’’</hi>nti vuttaṃ| taṃ suvaṇṇaparikkhataṃ, itarāni rajataparikkhatāni| tenāha <hi rend="bold">‘‘amaccā ekenūnaṭṭhasatarajatanaṅgalānī’’</hi>ti| āḷārudakasamāgame laddhajjhānāni vaṭṭapādakāni, ānāpānasamādhi pana kāyagatāsatipariyāpannattā sabbesañca bodhisattānaṃ vipassanāpādakattā ‘‘bodhāya maggo’’ti vutto| <hi rend="bold">bujjhanatthāyā</hi>ti catunnaṃ ariyasaccānaṃ, sabbasseva vā ñeyyadhammassa abhisambujjhanāya<pb ed="V" n="2.0201"/>| satiyā anussaraṇakaviññāṇaṃ <hi rend="bold">satānusāriviññāṇaṃ</hi>| kassā pana satiyāti taṃ dassetuṃ <hi rend="bold">‘‘nayida’’</hi>ntiādi vuttaṃ|</p>

<p rend="bodytext" n="382"><hi rend="paranum">382</hi><hi rend="dot">.</hi> <hi rend="bold">paccupaṭṭhitā</hi>ti taṃtaṃvattakaraṇavasena patiupaṭṭhitā upaṭṭhāyakā| tenāha <hi rend="bold">‘‘paṇṇasālā’’</hi>tiādi| <hi rend="bold">paccayabāhulliko</hi>ti paccayānaṃ bāhullāya paṭipanno| <hi rend="bold">āvatto</hi>ti pubbe paccayagedhappahānāya paṭipanno, idāni tato paṭinivatto| tenāha <hi rend="bold">‘‘rasagiddho…pe.… āvatto’’</hi>ti| <hi rend="bold">dhammaniyāmenā</hi>ti dhammatāya| tameva dhammataṃ dassetuṃ <hi rend="bold">‘‘bodhisattassā’’</hi>tiādimāha| <hi rend="bold">bārāṇasimeva</hi> tatthāpi ca sabbabuddhānaṃ avijahitadhammacakkapavattanaṭṭhānameva <hi rend="bold">agamaṃsu</hi>| pañcavaggiyā kira visākhamāsassa addhamāsiyaṃ gatā| tenāha <hi rend="bold">‘‘tesu gatesu aḍḍhamāsaṃ kāyavivekaṃ labhitvā’’</hi>ti|</p>

<p rend="bodytext" n="387"><hi rend="paranum">387</hi><hi rend="dot">.</hi> ‘‘addhābhoto gotamassa sāvakācittabhāvanānuyogamanuyuttā viharanti, no kāyabhāvana’’nti imaṃ sandhāyāha <hi rend="bold">‘‘ekaṃ pañhaṃ pucchi’’</hi>nti| <hi rend="bold">imaṃ dhammadesana</hi>nti ‘‘abhijānāmi kho panāha’’ntiādikaṃ dhammadesanaṃ| <hi rend="bold">asallīno</hi> taṇhādiṭṭhikilesānaṃ samucchinnattā tehi sabbaso na litto| <hi rend="bold">anupalitto</hi>ti tasseva vevacanaṃ taṇhānandiyā abhāvena| <hi rend="bold">gocarajjhattamevā</hi>ti gocarajjhattasaññite phalasamāpattiyā ārammaṇe, nibbāneti attho| yaṃ sandhāya pāḷiyaṃ ‘‘purimasmiṃ samādhinimitte’’ti vuttaṃ <hi rend="bold">sannisīdāpemī</hi>ti phalasamāpattisamādhinā accantasamādānavasena cittaṃ sammadeva nisīdāpemi| <hi rend="bold">pubbābhogenā</hi>ti samāpajjanato pubbe pavattābhogena| <hi rend="bold">paricchinditvā</hi>ti samāpajjanakkhaṇaṃ paricchinditvā| tenāha <hi rend="bold">‘‘sādhukāra…pe.… avicchinneyevā’’</hi>ti| evamassa paricchinnakālasamāpajjanaṃ yathāparicchinnakālaṃ vuṭṭhānañca buddhānaṃ na bhāriyaṃ vasībhāvassa tathāsuppaguṇabhāvatoti dassento āha <hi rend="bold">‘‘buddhānaṃ hī’’</hi>tiādi| dhammasampaṭiggāhakānaṃ <hi rend="bold">assāsavāre</hi> vā| tadā hi desiyamānaṃ dhammaṃ upadhāretuṃ na <pb ed="M" n="2.0216"/> sakkonti, tasmā tasmiṃ khaṇe desitadesanā niratthakā siyā| na hi buddhānaṃ niratthakā kiriyā atthi|</p>

<p rend="bodytext"><hi rend="bold">okappanīyameta</hi>nti ‘‘tassā eva kathāyā’’tiādinā vuttaṃ ativiya acchariyagataṃ aṭṭhuppattiṃ sutvā īdisī paṭipatti sammāsambuddhasseva hotīti upavādavasena vadati, na sabhāvena| tenāha <hi rend="bold">‘‘satthari pasādamattampi na uppanna’’</hi>nti| <hi rend="bold">kāyadaratho</hi>ti paccayavisesavasena rūpakāyassa parissamākāro| <hi rend="bold">upādinnake</hi>ti indriyabaddhe| <hi rend="bold">anupādinnake</hi>ti anindriyabaddhe| <hi rend="bold">vikasanti</hi> sūriyarasmisamphassena| tadabhāvena <hi rend="bold">makulāni honti| kesañci</hi> tintinikādirukkhānaṃ<pb ed="V" n="2.0202"/>| <hi rend="bold">patilīyanti</hi> nissayarūpadhammavipphārikatāya| arūpadhammatāya pañcaviññāṇānañceva kiriyāmayaviññāṇānañca appavattisaññitā avipphārikatā hoti, yattha niddāsamaññā| tenāha <hi rend="bold">‘‘darathavasena bhavaṅgasotañca idha niddāti adhippeta’’</hi>nti| tattha <hi rend="bold">darathavasenā</hi>ti darathavaseneva, na thinamiddhavasenāti avadhāraṇaṃ avadhāraṇaphalañca niddhāretabbaṃ| <hi rend="bold">taṃ sandhāyā</hi>ti kāyassa darathasaṅkhātasarīragilānahetukaṃ niddaṃ sandhāya| sarīragilānañca bhagavato natthīti na sakkā vattuṃ ‘‘piṭṭhi me āgilāyatī’’ti (dī. ni. 3.300; ma. ni. 2.22; cūḷava. 345) vacanato| <hi rend="bold">sammohavihārasmi</hi>nti paccatte etaṃ bhummavacananti āha <hi rend="bold">‘‘sammohavihāroti vadantī’’</hi>ti, <hi rend="bold">sammohavihārasmiṃ</hi> vā pariyāpannaṃ etaṃ vadanti, yadidaṃ divā niddokkamananti yojanā|</p>

<p rend="bodytext" n="389"><hi rend="paranum">389</hi><hi rend="dot">.</hi> <hi rend="bold">upanītehī</hi>ti dosamaggaṃ nindāpathaṃ upanītehi| <hi rend="bold">abhinanditvā</hi>ti sampiyāyitvā| tenāha <hi rend="bold">‘‘cittena sampaṭicchanto’’</hi>ti| <hi rend="bold">anumoditvā</hi>ti ‘‘sādhu sādhū’’ti desanāya thomanavasena anumoditvā| tenāha <hi rend="bold">‘‘vācāyapi pasaṃsanto’’</hi>ti| <hi rend="bold">sampatte kāle</hi>ti pabbajjāyogge kāle anuppatte|</p>

<p rend="bodytext"><hi rend="bold">gaṇaṃ vinodetvā</hi>ti gaṇaṃ apanetvā gaṇapalibodhaṃ chinditvā| <hi rend="bold">papañca</hi>nti avasesakilesaṃ| <hi rend="bold">‘‘puññavā rājapūjito’’</hi>ti vuttamatthaṃ vivarituṃ <hi rend="bold">‘‘tasmiñhi kāle’’</hi>tiādi vuttaṃ| chandavāsaharaṇena <hi rend="bold">uposathakammaṃ karonto</hi>|</p>

<p rend="bodytext">sakalaṃ <pb ed="M" n="2.0217"/> rattiṃ buddhaguṇānaṃyeva kathitattā therassa ñāṇaṃ desanāvibhavañca vibhāvento āha <hi rend="bold">‘‘ettakāva, bhante, buddhaguṇā’’</hi>ti| imāya, bhante, tumhākaṃ dhammakathāya anavasesato buddhaguṇā kathitā viya jāyanti, evaṃ santepi anantāparimeyyāva te, kiṃ ito parepi vijjantevāti theraṃ tattha sīhanādaṃ nadāpetukāmo āha <hi rend="bold">‘‘udāhu aññepi atthī’’</hi>tiādi| rajjassa padesikattā, yathāvuttasubhāsitassa ca anagghattā vuttaṃ <hi rend="bold">‘‘ayaṃ me duggatapaṇṇākāro’’</hi>ti| <hi rend="bold">tiyojanasatika</hi>nti idaṃ parikkhepavasena vuttaṃ, tañca kho manussānaṃ paribhogavasenāti daṭṭhabbaṃ|</p>

<p rend="centre">mahāsaccakasuttavaṇṇanāya līnatthappakāsanā samattā|</p>

</xml>