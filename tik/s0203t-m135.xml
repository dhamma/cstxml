<xml src="s0203t-m135.xml">
<sutra id="m135"/>
<p rend="subhead">5. cūḷakammavibhaṅgasuttavaṇṇanā</p>

<p rend="bodytext" n="289"><hi rend="paranum">289</hi><hi rend="dot">.</hi> <hi rend="bold">aṅgasubhatāyā</hi>ti <pb ed="V" n="2.0155"/> aṅgānaṃ hatthapādādisarīrāvayavānaṃ sundarabhāvena| yaṃ apaccaṃ kucchitaṃ muddhaṃ vā, tattha loke māṇavavohāro, yebhuyyena sattā daharakāle suddhadhātukā hontīti vuttaṃ, <hi rend="bold">‘‘taruṇakāle vohariṃsū’’</hi>ti| <hi rend="bold">adhipatittā</hi>ti issarabhāvato|</p>

<p rend="bodytext"><hi rend="bold">samāhāra</hi>nti sannicayaṃ| <hi rend="bold">paṇḍito gharamāvase</hi>ti yasmā appatarepi byayamāne bhogā khīyanti, appatarepi sañcayamāne vaḍḍhanti, tasmā viññujātiko kiñci byayaṃ akatvā ayameva uppādento gharāvāsaṃ anutiṭṭheyyāti lobhādesitamatthaṃ vadati|</p>

<p rend="bodytext"><hi rend="bold">dhanalobhena…pe.… nibbatto</hi>| lobhavasikassa hi gati nirayo vā tiracchānayoni vā| vuttañhetaṃ – ‘‘nimittassādagathitaṃ vā, bhikkhave, viññāṇaṃ tiṭṭhamānaṃ tiṭṭhati anubyañjanassādagathitaṃ vā| tasmiṃ samaye kālaṅkareyya, dvinnaṃ gatīnaṃ aññataraṃ gatiṃ vadāmi – nirayaṃ vā tiracchānayoniṃ vā’’ti (saṃ. ni. 4.235)| <hi rend="bold">niraye nibbattissati</hi> katokāsassa kammassa paṭibāhituṃ asakkuṇeyyabhāvato|</p>

<p rend="bodytext">pattakkhandhadhomukhabhāvaṃ sandhāya <hi rend="bold">‘‘onāmetvā’’</hi>ti vuttaṃ| brāhmaṇacārittassa bhāvitataṃ sandhāyāha <hi rend="bold">‘‘brahmaloke nibbatto’’</hi>ti| <hi rend="bold">taṃ pavattiṃ pucchī</hi>ti sutametaṃ mayā, ‘‘mayhaṃ pitā sunakho hutvā nibbatto’’ti, etaṃ bhotā gotamena vuttanti| kimidaṃ vuttanti imaṃ pavattiṃ pucchi|</p>

<p rend="bodytext"><hi rend="bold">tatheva vatvā</hi>ti yathā sunakhassa vuttaṃ, tatheva vatvā| <hi rend="bold">avisaṃvādanattha</hi>nti, ‘‘todeyyabrāhmaṇo sunakho jāto’’ti attano vacanassa avisaṃvādanatthaṃ, visaṃvādanābhāvadassanatthanti adhippāyo| <hi rend="bold">ñātomhi</hi> <pb ed="M" n="2.0372"/> <hi rend="bold">iminā</hi>ti iminā mama puttena mayhaṃ purimajātiyaṃ pitāti evaṃ ñāto amhīti jānitvā| buddhānubhāvena kira sunakho tathā dasseti, na jātissaratāya| bhagavantaṃ disvā bhukkaraṇaṃ pana purimajātisiddhavāsanāya| <hi rend="bold">bhavapaṭicchanna</hi>nti bhavantarabhāvena paṭicchannaṃ| <hi rend="bold">nāma</hi>-saddo sambhāvane| <hi rend="bold">paṭisandhiantara</hi>nti aññajātipaṭisandhiggahaṇena heṭṭhimajātaṃ gatiṃ| <hi rend="bold">aṅgavijjāpāṭhako kiresa,</hi> tena appāyukadīghāyukatādivasena cuddasa pañhe abhisaṅkhari; evaṃ kirassa ahosi, ‘‘imesaṃ sattānaṃ appāyukatādayo visesā aṅgapaccaṅgavasena sallakkhiyanti| na <pb ed="V" n="2.0156"/> kho panetaṃ yuttaṃ ‘aṅgapaccaṅgāni yāva tesaṃ tesaṃ kāraṇa’nti; tasmā bhavitabbamettha aññeneva kāraṇena| samaṇo gotamo taṃ kāraṇaṃ vibhajitvā kathessati, evāyaṃ sabbaññūti nicchayo me apaṇṇako bhavissatī’’ti| apare pana bhaṇanti, ‘‘tiracchānagataṃ manussaṃ vā āvisitvā icchitatthakasāvanaṃ nāma mahāmantavijjāvasena hoti; tasmā na ettāvatā samaṇassa gotamassa sabbaññutā sunicchitā hoti| yaṃ nūnāhaṃ kammaphalamassa uddissa pañhaṃ puccheyyaṃ, tattha ca me cittaṃ ārādhento pañhaṃ byākarissati| evāyaṃ sabbaññūti vinicchayo me bhavissatīti te pañhe pucchatī’’ti|</p>

<p rend="bodytext"><hi rend="bold">bhaṇḍaka</hi>nti sāpateyyaṃ, santakanti attho| kammunā dātabbaṃ ādiyantīti <hi rend="bold">kammadāyādā,</hi> attanā katūpacitakammaphalabhāgīti attho| taṃ pana kammadāyajjaṃ kāraṇopacārena vadanto, <hi rend="bold">‘‘kammaṃ etesaṃ dāyajjaṃ bhaṇḍakanti attho’’</hi>ti āha – yathā ‘‘kusalānaṃ, bhikkhave, dhammānaṃ samādānahetu evamidaṃ puññaṃ pavaḍḍhatī’’ti (dī. ni. 3.80)| yavati phalaṃ sabhāvato bhinnampi abhinnaṃ viya missitaṃ hoti, etenāti <hi rend="bold">yonī</hi>ti āha – <hi rend="bold">‘‘kammaṃ etesaṃ yoni kāraṇa’’</hi>nti| mamattavasena bajjhati saṃbajjhatīti <hi rend="bold">bandhu,</hi> ñāti sālohito ca| kammaṃ pana ekantasambandhamevāti āha – <hi rend="bold">‘‘kammaṃ etesaṃ bandhū’’</hi>ti| <hi rend="bold">patiṭṭhā</hi>ti avassayo| kammasadiso hi sattānaṃ avassayo natthi, añño koci issaro brahmā vā na karoti tādisaṃ kattuṃ sajjituṃ asamatthabhāvato| yaṃ panettha vattabbaṃ, taṃ <hi rend="bold">visuddhimaggasaṃvaṇṇanāyaṃ</hi> vuttanayena veditabbaṃ| <hi rend="bold">kammamevā</hi>ti kasmā avadhāritaṃ, nanu kilesāpi sattānaṃ hīnapaṇītabhāvakāraṇaṃ, na kevalanti<pb ed="M" n="2.0373"/>? saccametaṃ, kilesapayogena vipākavaṭṭaṃ nibbattaṃ kammapavattitamevāti katvā vuttaṃ| <hi rend="bold">‘‘kathitassa atthaṃ na sañjānāsī’’</hi>ti saṅkhepato vatvā nanu bhagavā mahākāruṇiko paresaṃ ñāpanatthameva dhammaṃ desetīti āha – <hi rend="bold">‘‘mānanissito kiresā’’</hi>tiādi|</p>

<p rend="bodytext" n="290"><hi rend="paranum">290</hi><hi rend="dot">.</hi> <hi rend="bold">samattenā</hi>ti pariyattena, yathā taṃ phalaṃ dātuṃ samatthaṃ hoti, evaṃ katena, upacitenāti attho| tādisaṃ pana attano kicce anūnaṃ nāma hotīti āha <hi rend="bold">‘‘paripuṇṇenā’’</hi>ti| <hi rend="bold">samādinnenā</hi>ti ettha samādānaṃ nāma taṇhādiṭṭhīhi gahaṇaṃ parāmasananti āha – <hi rend="bold">‘‘gahitena parāmaṭṭhenā’’</hi>ti| paṭipajjati etāya sugatiduggatīti <hi rend="bold">paṭipadā,</hi> kammaṃ| tathā hi taṃ ‘‘kammapatho’’ti vuccati|</p>

<p rend="bodytext"><hi rend="bold">esā</hi>ti paṭipadā| dubbalaṃ upaghātakameva siyāti upapīḷakassa visayaṃ dassetuṃ, <hi rend="bold">‘‘balavakammenā’’</hi>tiādi vuttaṃ| <hi rend="bold">balavakammenā</hi>ti puññakammena| <hi rend="bold">vadati nāmā</hi>ti vadanto viya hoti<pb ed="V" n="2.0157"/>| <hi rend="bold">nibbattāpeyya</hi>nti kasmā vuttaṃ, nanu upapīḷakasabhāvaṃ kammaṃ janakasabhāvaṃ na hotīti? sabbametaṃ parikappanavacanaṃ, yathā manussā paccatthikaṃ paṭipakkhaṃ kiñci kātuṃ asamatthāpi keci ālambanavasena samatthā viya attānaṃ dassenti, evaṃsampadamidanti keci| apare pana bhaṇanti – yassidaṃ kammassavipākaṃ pīḷeti, sace tasmiṃ anokāse eva sayaṃ vipaccituṃ okāsaṃ labheyya, apāyesu eva taṃsamaṅgipuggalaṃ nibbattāpeyya, yasmā taṃ kammaṃ balavaṃ hutvā avasesapaccayasamavāyena vipaccituṃ āraddhaṃ, tasmā itaraṃ tassa vipākaṃ vibādhentaṃ upapīḷakaṃ nāma jātaṃ| etadatthameva cettha ‘‘balavakammena nibbatta’’nti balavaggahaṇaṃ kataṃ| kiccavasena hi nesaṃ kammānaṃ etā samaññā, yadidaṃ upapīḷakaṃ upacchedakaṃ janakaṃ upatthambhakanti, na kusalāni viya upatthambhāni honti nibbattatthāya| <hi rend="bold">pīḷetvā</hi>ti viheṭhetvā paṭighāṭanādivasena ucchutelayantādayo viya ucchutilādike vibādhetvā| <hi rend="bold">niroja</hi>nti nittejaṃ| <hi rend="bold">niyūsa</hi>nti nirasaṃ| <hi rend="bold">kasaṭa</hi>nti nissāraṃ| <hi rend="bold">parissaya</hi>nti upaddavaṃ|</p>

<p rend="bodytext">idāni parissayassa upanayanākāraṃ dassentena tattha, <hi rend="bold">‘‘dārakassā’’</hi>tiādiṃ vatvā bhogānaṃ vināsanākāraṃ dassetuṃ, puna <hi rend="bold">‘‘dārakassā’’</hi>tiādi vuttaṃ| <hi rend="bold">kumbhadohanā</hi>ti kumbhapūrakhīrā| <hi rend="bold">gomaṇḍale</hi>ti goyūthe|</p>

<p rend="bodytext"><hi rend="bold">aṭṭhusabhagamanaṃ</hi> <pb ed="M" n="2.0374"/> <hi rend="bold">katvā</hi>ti aṭṭhusabhappamāṇaṃ padesaṃ paccatthikaṃ uddissa dhanuggaho anuyāyiṃ katvā| <hi rend="bold">ta</hi>nti saraṃ| <hi rend="bold">añño</hi>ti paccatthiko| <hi rend="bold">tattheva pāteyya</hi> accāsannaṃ katvā sarassa khittattā| <hi rend="bold">vāḷamacchodaka</hi>nti makarādivāḷamacchavantaṃ udakaṃ|</p>

<p rend="bodytext"><hi rend="bold">paṭisandhinibbattakaṃ kammaṃ janakakammaṃ nāma</hi> paripuṇṇavipākadāyibhāvato, na pavattivipākamattanibbattakaṃ| <hi rend="bold">bhogasampadādī</hi>ti <hi rend="bold">ādi</hi>-saddena ārogyasampadādi-parivārasampadādīni gaṇhāti| na dīghāyukatādīni hi appāyukatāsaṃvattanikena kammunā nibbattāni; aññaṃ dīghāyukatākaraṇena upatthambhetuṃ sakkoti; na atidubbaṇṇaṃ appesakkhaṃ nīcakulīnaṃ duppaññaṃ vā vaṇṇavantatādivasena| tathā hi vakkhati, ‘‘imasmiṃ pana pañhavissajjane’’tiādi, taṃ pana nidassanavasena vuttanti daṭṭhabbaṃ|</p>

<p rend="bodytext"><hi rend="bold">purimānī</hi>ti upapīḷakopacchedakāni| upapīḷakupaghātā nāma kusalavipākapaṭibāhakāti adhippāyena <hi rend="bold">‘‘dve akusalānevā’’</hi>ti vuttaṃ| <hi rend="bold">upatthambhakaṃ kusalamevā</hi>ti ettha yathā janakaṃ ubhayasabhāvaṃ, evaṃ itaresampi ubhayasabhāvatāya vuccamānāya na koci virodho| devadattādīnañhi nāgādīnaṃ <pb ed="V" n="2.0158"/> ito anuppavacchitānaṃ petādīnañca narakādīsu akusalakammavipākassa upatthambhanupapīḷanupaghātanāni na na sambhavanti| evañca katvā yā heṭṭhā bahūsu ānantariyesu ekena gahitapaṭisandhikassa itaresaṃ tassa anubalappadāyitā vuttā, sāpi samatthitā hoti| yasmiñhi kamme kate janakanibbattaṃ kusalaphalaṃ vā akusalaphalaṃ vā byādhidhātusamatādinimittaṃ vibādhīyati, tamupatthambhakaṃ| yasmiṃ pana kate jātisamatthassa paṭisandhiyaṃ pavattiyañca vipākakaṭattārūpānaṃ uppatti hoti, taṃ janakaṃ| yasmiṃ pana kate aññena janitassa iṭṭhassa vā aniṭṭhassa vā phalassa vibādhāvicchedapaccayānuppattiyā upabrūhanapaccayuppattiyā ca janakasāmatthiyānurūpaṃ parivutticiratarapabandhā hoti, etaṃ upatthambhakaṃ| tathā yasmiṃ kate janakanibbattaṃ kusalaphalaṃ akusalaphalaṃ vā byādhidhātusamatādinimittaṃ vibādhīyati, taṃ upapīḷakaṃ| yasmiṃ pana kate janakasāmatthiyavasena ciratarapabandhārahampi samānaṃ phalaṃ vicchedakapaccayuppattiyā vicchijjati, taṃ upaghātakanti ayamettha sāro|</p>

<p rend="bodytext"><hi rend="bold">tatthā</hi>ti <pb ed="M" n="2.0375"/> tesu kammesu| <hi rend="bold">upacchedakakammenā</hi>ti āyuno upaghātakakammena| svāyamupaghātakabhāvo dvidhā icchitabboti taṃ dassetuṃ <hi rend="bold">‘‘pāṇātipātinā’’</hi>tiādi vuttaṃ| <hi rend="bold">na sakkoti</hi> pāṇātipātakammunā santānassa tathābhisaṅkhatattā| yasmiñhi santāne nibbattaṃ, tassa tena abhisaṅkhatatā avassaṃ icchitabbā tattheva tassa vipākassa vinibandhanato| etena kusalassa kammassa āyūhanakkhaṇeyeva pāṇātipāto tādisaṃ sāmatthiyupaghātaṃ karotīti dasseti, tato kammaṃ appaphalaṃ hoti| ‘‘dīghāyukā’’tiādinā upaghātasāmatthiyena khette uppannasassaṃ viya upapattiniyāmakā dhammāti dasseti| upapatti niyatavisese vipaccituṃ okāse karonte eva kusalakamme ākaḍḍhiyamānapaṭisandhikaṃ pāṇātipātakammaṃ appāyukatthāya niyametīti āha – <hi rend="bold">‘‘paṭisandhimeva vā niyāmetvā appāyukaṃ karotī’’</hi>ti| pāṇātipātacetanāya accantakaṭukavipākattā sanniṭṭhānacetanāya niraye nibbattati tassā atthassa khīṇābhāvato; itare pana na tathā bhāriyāti āha – <hi rend="bold">‘‘pubbā…pe.… hotī’’</hi>ti| idha pana yaṃ heṭṭhā vuttasadisaṃ, taṃ vuttanayena veditabbaṃ|</p>

<p rend="bodytext"><hi rend="bold">manussāmanussaparissayā</hi>ti mānusakā amānusakā ca upaddavā| <hi rend="bold">purato</hi>ti pubbadvārato| <hi rend="bold">pacchato</hi>ti pacchimavatthuto| <hi rend="bold">pavaṭṭamānā</hi>ti parijanassa, devatānaṃ vā desena pavaṭṭamānā| <hi rend="bold">parehī</hi>ti purātanehi parehi| <hi rend="bold">sammukhībhāva</hi>nti sāmibhāvavasena paccakkhattaṃ| <hi rend="bold">āharitvā denti</hi> iṇāyikā| <hi rend="bold">kammantā</hi>ti vaṇijjādikammāni| <hi rend="bold">apāṇātipātakamma</hi>nti pāṇātipātassa paṭipakkhabhūtaṃ kammaṃ; pāṇātipātā virativasena pavattitakammanti attho| <hi rend="bold">dīghāyukasaṃvattanikaṃ hoti</hi> vipākassa kammasarikkhabhāvato<pb ed="V" n="2.0159"/>| <hi rend="bold">iminā nayenā</hi>ti iminā appāyukadīghāyukasaṃvattanikesu kammesu yathāvuttena taṃ saṃvattanikavibhāvananayena|</p>

<p rend="bodytext"><hi rend="bold">viheṭhanakammādīnipī</hi>ti <hi rend="bold">pi</hi>-saddena kodhissāmanakamaccherathaddhaviddasubhāvavasena pavattitakammāni saṅgaṇhāti| <hi rend="bold">tathevā</hi>ti yathā pāṇātipātakammaṃ atthato evaṃ vadati nāmāti vuttaṃ, tatheva <hi rend="bold">vadamānāni viya</hi>| ‘‘yaṃ yadevātipatthenti, sabbametena labbhatī’’ti (khu. pā. 8.10) vacanato yathā sabbakusalaṃ sabbāsaṃ sampattīnaṃ upanissayo, evaṃ sabbaṃ akusalaṃ sabbāsaṃ vipattīnaṃ upanissayoti, <hi rend="bold">‘‘upapīḷanena nibbhogataṃ āpādetvā’’</hi>tiādi vuttaṃ<pb ed="M" n="2.0376"/>| tathā hi pāṇātipātakammavasenapi ayaṃ nayo dassito| <hi rend="bold">aviheṭhanādīnī</hi>ti ettha <hi rend="bold">ādi</hi>-saddena akkodhana-anissāmana-dāna-anatimāna-viddasubhāvena pavattakammāni saṅgaṇhāti|</p>

<p rend="bodytext" n="293"><hi rend="paranum">293</hi><hi rend="dot">.</hi> issā mano etassāti <hi rend="bold">issāmanako</hi>ti āha <hi rend="bold">‘‘issāsampayuttacitto’’</hi>ti| <hi rend="bold">upakkosanto</hi>ti akkosavatthūhi akkosanto| <hi rend="bold">issaṃ bandhatī</hi>ti issaṃ anubandhati issāsahitameva cittaṃ anupavatteti| <hi rend="bold">appesakkho</hi>ti appānubhāvo appaññāto| tenāha <hi rend="bold">‘‘na paññāyatī’’</hi>ti| sā panassa appānubhāvatā parivārābhāvena pākaṭā hotīti āha <hi rend="bold">‘‘appaparivāro’’</hi>ti|</p>

<p rend="bodytext" n="294"><hi rend="paranum">294</hi><hi rend="dot">.</hi> <hi rend="bold">macchariyavasena na dātā hotī</hi>ti sabbaso deyyadhammassa abhāvena na dātā na hoti| amaccharī hi puggalo sati deyyadhamme yathārahaṃ detiyeva|</p>

<p rend="bodytext" n="295"><hi rend="paranum">295</hi><hi rend="dot">.</hi> abhivādetabbaṃ khettavasena matthakappattaṃ dassetuṃ, <hi rend="bold">‘‘buddhaṃ vā’’</hi>tiādi vuttaṃ| aññepi mātupitujeṭṭhabhātarādayo abhivādanādiarahā santi, tesu thaddhādivasena karaṇaṃ nīcakulasaṃvattanikameva| na hi pavatte sakkā kātunti sambandho| tena pavattivipākadāyino kammassa visayo esoti dasseti| tenāha <hi rend="bold">‘‘paṭisandhimeva panā’’</hi>tiādi|</p>

<p rend="bodytext" n="296"><hi rend="paranum">296</hi><hi rend="dot">.</hi> <hi rend="bold">aparipucchanenā</hi>ti aparipucchāmattena niraye na nibbattati; aparipucchāhetu pana kattabbākaraṇādīhi siyā nirayanibbattīti pāḷiyaṃ, ‘‘na paripucchitā hotī’’tiādi vuttanti dassento, <hi rend="bold">‘‘aparipucchako panā’’</hi>tiādimāha| <hi rend="bold">yathānusandhiṃ pāpesī</hi>ti desanaṃ yathānusandhiniṭṭhānaṃ pāpesi| sesaṃ vuttanayattā suviññeyyameva|</p>

<p rend="centre">cūḷakammavibhaṅgasuttavaṇṇanāya līnatthappakāsanā samattā|</p>

</xml>