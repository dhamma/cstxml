<xml src="s0202t-m78.xml">

<p rend="subhead"><pgroup id="m78"/><readunit id="m78">8. samaṇamuṇḍikāputtasuttavaṇṇanā</readunit></p>

<p n="260"> <hi rend="bold">uggahitu</hi>nti <pb ed="V" n="2.0126"/> sikkhituṃ| <hi rend="bold">uggāhetu</hi>nti sikkhāpetuṃ, pāṭhato attanā yathāuggahitamatthaṃ tabbibhāvanatthāya uccāraṇavasena paresaṃ gāhetunti attho| <hi rend="bold">samaya</hi>nti diṭṭhiṃ| sā hi saṃyojanabhāvato sameti sambandhā eti pavattati, daḷhaggahaṇabhāvato vā saṃyuttā ayanti pavattanti sattā yathābhinivesaṃ etenāti <hi rend="bold">samayo</hi>ti vuccati| diṭṭhisaṃyojanena hi sattā ativiya bajjhantīti| sūriyassa uggamanato atthaṅgamā ayaṃ ettako kālo rattandhakāravidhamanato divā nāma, tassa pana majjhimapahārasaññito kālo samujjalitapabhātejadahanabhāvena divā nāma| tenāha <hi rend="bold">‘‘divasassapi divābhūte’’</hi>ti| <hi rend="bold">paṭisaṃharitvā</hi>ti nivattetvā| evaṃ cittassa paṭisaṃharaṇaṃ nāma gocarakkhette ṭhapananti āha <hi rend="bold">‘‘jhānaratisevanavasena ekībhāvaṃ gato’’</hi>ti| etena kāyavivekapubbakaṃ cittavivekamāha| sīlādiguṇavisesayogato manasā sambhāvanīyā, te pana yasmā attano sīlādiguṇehi viññūnaṃ manāpā honti (kilesaniggahassa pañcapasādāyattattā,) tasmā āha <hi rend="bold">‘‘manavaḍḍhanakāna’’</hi>ntiādi| tattha <hi rend="bold">unnamatī</hi>ti udaggaṃ hoti| <hi rend="bold">vaḍḍhatī</hi>ti saddhāvasena vaḍḍhati| tenāha bhagavā – ‘‘anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmī’’ti (itivu. 104; saṃ. ni. 5.184)|</p>

<p n="261"> <hi rend="bold">paññapemī</hi>ti <pb ed="M" n="2.0128"/> pajānanabhāvena ñāpemi tathā vavatthapemi| tenāha <hi rend="bold">‘‘dassemi ṭhapemī’’</hi>ti| <hi rend="bold">paripuṇṇakusala</hi>nti sabbaso puṇṇakusaladhammaṃ, <hi rend="bold">uttamakusala</hi>nti uttamabhāvaṃ seṭṭhabhāvaṃ pattakusaladhammaṃ| <hi rend="bold">ayojjha</hi>nti vādayuddhena ayodhanīyaṃ, vādayuddhaṃ hotu, tena parājayo na hotīti dasseti, tenāha <hi rend="bold">‘‘vādayuddhenā’’</hi>tiādi| <hi rend="bold">saṃvarappahāna</hi>nti pañcasu saṃvaresu yena kenaci saṃvarena saṃvaralakkhaṇaṃ pahānaṃ| <hi rend="bold">paṭisevanappahānaṃ vā</hi>ti vā-saddena parivajjanappahānādiṃ saṅgaṇhāti| sesapadesūti ‘‘na bhāsatī’’tiādīsu padesu| <hi rend="bold">eseva nayo</hi>ti iminā ‘‘abhāsanamattameva vadatī’’ti evamādiṃ atidisati|</p>

<p><hi rend="bold">nābhinandī</hi>ti na sampaṭicchi| sāsane tiṇṇaṃ duccaritānaṃ micchājīvassa vivajjanaṃ vaṇṇīyati, ayañca evaṃ katheti, tasmā <hi rend="bold">sāsanassa anulomaṃ viya vadati,</hi> vadanto ca sammāsambuddhe dhamme cassa appasādaṃ na dasseti, tasmā <hi rend="bold">pasannakārampi vadatīti maññamāno</hi> tassa vādaṃ <hi rend="bold">na paṭisedheti</hi>|</p>

<p n="262"> <hi rend="bold">yathā</hi> <pb ed="V" n="2.0127"/> <hi rend="bold">tassa vacanaṃ, evaṃ sante</hi>ti yathā tassa paribbājakassa vacanaṃ, evaṃ samaṇabhāve sante labbhamāne| <hi rend="bold">mayaṃ pana evaṃ na vadāmā</hi>ti etena samaṇabhāvo nāma evaṃ na hotīti dasseti| yo hi dhammo yādiso, tatheva taṃ buddhā dīpenti| <hi rend="bold">visesañāṇaṃ na hotī</hi>ti kāyavisesavisayañāṇaṃ tassa tadā natthi, yato parakāye upakkamaṃ kareyyāti dasseti, tassa pana tattha visesañāṇampi natthevāti| yasmā kāyapaṭibaddhaṃ kāyakammaṃ, tasmā taṃ nivattento āha <hi rend="bold">‘‘aññatra phanditamattā’’</hi>ti| <hi rend="bold">kilesasahagatacittenevā</hi>ti dukkhasamphassassa asahananimittena domanassasahagatacitteneva| dutiyavārepi eseva nayo| jighacchāpipāsadukkhassa asahananimittena domanasseneva| <hi rend="bold">vikūjitamattā</hi>ti ettha virūpaṃ kūjitaṃ vikūjitaṃ pubbenivāsasannissayaṃ upayaṃ, taṃ panettha rodanahasanasamuṭṭhāpakacittasahagatanti dosasahagataṃ lobhasahagatañcāti daṭṭhabbaṃ| <hi rend="bold">citta</hi>nti kusalacittaṃ| akusalacittaṃ pana atītārammaṇaṃ pavattatīti vattabbameva natthi| <hi rend="bold">saritvā</hi>ti yāva na satisaṇṭhāpanā dhammā uppajjanti, tāva supinante anubhūtaṃ viya dukkhaṃ saritvā rodanti| <hi rend="bold">hasantī</hi>ti etthāpi eseva nayo| ayañca nayo ye laddhasukhārammaṇā hutvā gahitapaṭisandhikā mātukucchitopi sukheneva nikkhamanti, tesaṃ vasena vuttoti daṭṭhabbo| <hi rend="bold">pāyantiyā</hi>ti attano janapadadesarūpena <pb ed="M" n="2.0129"/> pāyantiyā| <hi rend="bold">ayampī</hi>ti ājīvopi mātu aññavihitakāle ca lokassādavasena <hi rend="bold">kilesasahagatacitteneva hoti</hi>|</p>

<p n="263"> <hi rend="bold">samadhigayhā</hi>ti sammā adhigatabhāvena gahetvā abhibhavitvā visesetvā visiṭṭho hutvā| <hi rend="bold">khīṇāsavaṃ sandhāyā</hi>ti byatirekavasena khīṇāsavaṃ sandhāya| ayañhettha attho – khīṇāsavampi sotāpannakusalaṃ paññapeti sekkhabhūmiyaṃ ṭhitattā| sesapadesupi eseva nayo|</p>

<p><hi rend="bold">tīṇi padāni nissāyā</hi>ti na kāyena pāpakaṃ kammaṃ karoti, na pāpakaṃ vācaṃ bhāsati, na pāpakaṃ ājīvaṃ ājīvatīti imāni tīṇi padāni nissāya kusalasīlamūlakā ca akusalasīlamūlakā cāti <hi rend="bold">dve paṭhamacatukkā ṭhapitā| ekaṃ padaṃ nissāyā</hi>ti na pāpakaṃ saṅkappaṃ saṅkappetīti imaṃ ekapadaṃ nissāya kusalasaṅkappamūlakā akusalasaṅkappamūlakā cāti ime <hi rend="bold">dve pacchimacatukkā ṭhapitā</hi>|</p>

<p n="264"> <hi rend="bold">vicikicchuddhaccasahagatacittadvayampi vaṭṭati</hi> balavatā mohena samannāgatattā| tathā hi tāni ‘‘momūhacittānī’’ti vuccanti|</p>

<p><hi rend="bold">kuhi</hi>nti kiṃnimittaṃ| <hi rend="bold">kataraṃṭhānaṃ pāpuṇitvā</hi>ti kiṃ kāraṇaṃ āgamma| <hi rend="bold">etthete</hi>ti <hi rend="bold">etthā</hi>ti kāyavacīmanosucaritabhāvanāsājīvanipphattiyaṃ<pb ed="V" n="2.0128"/>| sā pana heṭṭhimakoṭiyā sotāpattiphalena dīpetabbāti āha <hi rend="bold">‘‘sotāpattiphale bhumma’’</hi>nti| yasmā ājīvaṭṭhamakaṃ avasiṭṭhañca sīlaṃ pātimokkhasaṃvarasīlassa ca pārisuddhipātimokkhādhigamena sotāpattiphalappattiyā siddho hotīti āha – <hi rend="bold">‘‘pātimokkha…pe.… nirujjhatī’’</hi>ti| ‘‘sukhasīlo dukkhasīlo’’tiādīsu viya pakatiatthasīlasaddaṃ gahetvā vuttaṃ <hi rend="bold">‘‘akusalasīla’’</hi>ntiādi|</p>

<p n="265"> <hi rend="bold">kāmāvacarakusalacittameva vuttaṃ</hi> sampattasamādānaviratipubbakassa sīlassa adhippetattā| tenāha – <hi rend="bold">‘‘etena hi kusalasīlaṃ samuṭṭhātī’’</hi>ti|</p>

<p><hi rend="bold">sīlavā</hi>ti ettha <hi rend="bold">vā</hi>-saddo pāsaṃsatthova veditabboti āha <hi rend="bold">‘‘sīlasampanno hotī’’</hi>ti| yo sīlamatte patiṭṭhito, na samādhipaññāsu, so <pb ed="M" n="2.0130"/> sīlamayadhammapūritatāya <hi rend="bold">sīlamayo</hi>| tenāha <hi rend="bold">‘‘alamettāvatā’’</hi>tiādi| <hi rend="bold">yatthā</hi>ti yassaṃ cetovimuttiyaṃ paññāvimuttiyañca| tadubhayañca yasmā arahattaphale saṅgahitaṃ, tasmā vuttaṃ <hi rend="bold">‘‘arahattaphale bhumma’’</hi>nti| <hi rend="bold">asesaṃ nirujjhati</hi> sukhavipākabhāvassa sabbaso paṭippassambhanato|</p>

<p n="266"> kāmapaṭisaṃyuttā saññā <hi rend="bold">kāmasaññā|</hi> sesesupi eseva nayo| <hi rend="bold">itarā dve</hi>ti byāpādavihiṃsāsaññā|</p>

<p><hi rend="bold">anāgāmiphalapaṭhamajjhāna</hi>nti anāgāmiphalasahagataṃ paṭhamajjhānaṃ| <hi rend="bold">etthā</hi>ti yathāvutte paṭhamajjhāne| ettha ca ujuvipaccanīkena paṭipakkhappahānaṃ sātisayanti paṭhamajjhānaggahaṇaṃ| tenāha <hi rend="bold">‘‘aparisesā nirujjhantī’’</hi>ti| nekkhammasaññānaṃ kāmāvacaracittasahagatatā tassa sīlassa samuṭṭhānatā ca sampayuttanayena veditabbā|</p>

<p n="267"> kusalasaṅkappanirodhadutiyajjhānikarahattaphalakusalasaṅkappanirodha- paṭhamajjhānikanāgāmiphalaggahaṇena samaṇo dassito| sesaṃ suviññeyyameva|</p>

<p rend="centre">samaṇamuṇḍikāputtasuttavaṇṇanāya līnatthappakāsanā samattā|</p>

</xml>