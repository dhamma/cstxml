<xml src="s0201t-m27.xml">

<p rend="subhead"><pgroup id="m27"/><readunit id="m27">7. cūḷahatthipadopamasuttavaṇṇanā</readunit></p>

<p rend="bodytext" n="288"><hi rend="paranum">288</hi><hi rend="dot">.</hi> <hi rend="bold">setaparivāro</hi>ti <pb ed="V" n="2.0135"/> setapaṭicchado, setavaṇṇālaṅkāroti attho| pubbe pana ‘‘setālaṅkārā’’ti assālaṅkāro gahito, idha cakkapañjarakubbarādirathāvayavesu kātabbālaṅkāro| <hi rend="bold">evaṃ vuttenā</hi>ti evaṃ ‘‘setāya suda’’ntiādinā pakārena saṃyuttamahāvagge (saṃ. ni. 5.4) vuttena| <hi rend="bold">nātimahā</hi> yuddhamaṇḍale sañcārasukhatthaṃ| yodho sārathīti <hi rend="bold">dvinnaṃ,</hi> paharaṇadāyakena saddhiṃ <hi rend="bold">tiṇṇaṃ vā</hi>|</p>

<p rend="bodytext"><hi rend="bold">nagaraṃ padakkhiṇaṃ karoti</hi> nagarasobhanatthaṃ| idaṃ kira tassa brāhmaṇassa jāṇussoṇiṭṭhānantaraṃ jātisiddhaṃ paramparāgataṃ cārittaṃ| tenāha <hi rend="bold">‘‘ito ettakehi divasehī’’</hi>tiādi| cārittavasena nagaravāsinopi tathā tathā paṭipajjanti| puññavādimaṅgalakathane niyuttā <hi rend="bold">māṅgalikā</hi>| suvatthipattanāya <hi rend="bold">sovatthikā| ādi</hi>-saddena vandīādīnaṃ saṅgaho| <hi rend="bold">yasasirisampattiyā</hi>ti yasasampattiyā sirisampattiyā ca, parivārasampattiyā ceva vibhavasobhāsampattiyā cāti attho|</p>

<p rend="bodytext"><hi rend="bold">nagarābhimukho</hi> <pb ed="M" n="2.0144"/> <hi rend="bold">pāyāsi</hi> attano bhikkhācāravelāya| <hi rend="bold">paṇḍito maññe</hi>ti ettha <hi rend="bold">maññe</hi>ti idaṃ ‘‘maññatī’’ti iminā samānatthaṃ nipātapadaṃ| tassa iti-saddaṃ ānetvā atthaṃ dassento <hi rend="bold">‘‘paṇḍitoti maññatī’’</hi>ti āha| anumatipucchāvasena cetaṃ vuttaṃ| tenevāha <hi rend="bold">‘‘udāhu no’’</hi>ti| ‘‘taṃ kiṃ maññati bhavaṃ vacchāyano samaṇassa gotamassa paññāveyyattiya’’nti hi vuttamevatthaṃ puna gaṇhanto <hi rend="bold">‘‘paṇḍito maññe’’</hi>ti āha| tasmā vuttaṃ <hi rend="bold">‘‘bhavaṃ vacchāyano, samaṇaṃ gotamaṃ paṇḍitoti maññati, udāhu no’’</hi>ti, yathā te khameyya, tathā naṃ kathehīti adhippāyo|</p>

<p rend="bodytext"><hi rend="bold">ahaṃ ko nāma,</hi> mama avisayo esoti dasseti| <hi rend="bold">ko cā</hi>ti hetunissakke paccattavacananti āha <hi rend="bold">‘‘kuto cā’’</hi>ti| tathā cāha <hi rend="bold">‘‘kena kāraṇena jānissāmī’’</hi>ti, yena kāraṇena samaṇassa gotamassa paññāveyyattiyaṃ jāneyyaṃ, taṃ kāraṇaṃ mayi natthīti adhippāyo| <hi rend="bold">buddhoyeva bhaveyya,</hi> abuddhassa sabbathā buddhañāṇānubhāvaṃ jānituṃ na sakkāti| vuttañhetaṃ – ‘‘appamattakaṃ kho panetaṃ, bhikkhave, oramattakaṃ sīlamattakaṃ, yena puthujjano tathāgatassa vaṇṇaṃ vadamāno vadeyya (dī. ni. 1.7), atthi, bhikkhave, aññeva dhammā gambhīrā duddasā duranubodhā <pb ed="V" n="2.0136"/> …pe.… yehi tathāgatassa yathābhuccaṃ vaṇṇaṃ sammā vadamāno vadeyyā’’ti (dī. ni. 1.28) ca| <hi rend="bold">etthā</hi>ti ‘‘sopi nūnassa tādisovā’’ti etasmiṃ pade| <hi rend="bold">pasattha pasattho</hi>ti pasatthehi attano guṇeheva so pasattho, na tassa kittinā, pasaṃsāsabhāveneva pāsaṃsoti attho| tenāha <hi rend="bold">‘‘sabbaguṇāna’’</hi>ntiādi| <hi rend="bold">maṇiratana</hi>nti cakkavattino maṇiratanaṃ| sadevake loke pāsaṃsānampi pāsaṃsoti dassetuṃ <hi rend="bold">‘‘pasatthehi vā’’</hi>ti dutiyavikappo gahito|</p>

<p rend="bodytext">araṇīyato attho, so eva vasatīti vasoti <hi rend="bold">atthavaso,</hi> tassa tassa payogassa ānisaṃsabhūtaṃ phalanti āha <hi rend="bold">‘‘atthavasanti atthānisaṃsa’’</hi>nti| attho vā vuttalakkhaṇo vaso etassāti <hi rend="bold">atthavaso,</hi> kāraṇaṃ| <hi rend="bold">nāgavanavāsiko</hi>ti hatthināgānaṃ vicaraṇavane tesaṃ gahaṇatthaṃ vasanako| <hi rend="bold">anuggahitasippo</hi>ti asikkhitahatthisippo āyatavitthatassa padamattassa dassanena ‘‘mahā vata, bho nāgo’’ti niṭṭhāgamanato| <hi rend="bold">parato pana</hi> bhagavatā vuttaṭṭhāne| <hi rend="bold">uggahitasippo puriso nāgavanikoti āgato</hi> āyatavitthatassa <pb ed="M" n="2.0145"/> padassa uccassa ca nisevitassa byabhicārabhāvaṃ ñatvā tattakena niṭṭhaṃ agantvā mahāhatthiṃ disvāva niṭṭhāgamanato| ñāṇaṃ pajjati etthāti <hi rend="bold">ñāṇapadāni,</hi> khattiyapaṇḍitādīnaṃ dhammavinaye vinītattā vinayehi adhigatajjhānādīni| tāni hi tathāgatagandhahatthino desanāñāṇena akkantaṭṭhānāni| <hi rend="bold">cattārī</hi>ti pana vineyyānaṃ idha khattiyapaṇḍitādivasena catubbidhānaṃyeva gahitattā|</p>

<p rend="bodytext" n="289"><hi rend="paranum">289</hi><hi rend="dot">.</hi> puggalesu paññāya ca nipuṇatā paṇḍitasamaññā nipuṇatthassa dassanasamatthatāvasenevāti āha <hi rend="bold">‘‘sukhumatthantarapaṭivijjhanasamatthe’’</hi>ti| <hi rend="bold">kata</hi>-saddo idha nipphannapariyāyo| pare pavadanti ettha, etenāti <hi rend="bold">parappavādo,</hi> parasamayo| parehi pavadanaṃ <hi rend="bold">parappavādo,</hi> viggāhikakathāya paravādamaddanaṃ| tadubhayampi ekato katvā pāḷiyaṃ vuttanti āha <hi rend="bold">‘‘viññātaparappavāde ceva parehi saddhiṃ katavādaparicaye cā’’</hi>ti, parasamayesu paravādamaddanesu ca nipphanneti attho| <hi rend="bold">vālavedhirūpe</hi>ti vālavedhipatirūpe| tenāha <hi rend="bold">‘‘vālavedhidhanuggahasadise’’</hi>ti| <hi rend="bold">vāla</hi>nti anekadhā bhinnassa vālassa aṃsusaṅkhātaṃ vālaṃ| <hi rend="bold">bhindantā viyā</hi>ti ghaṭādiṃ saviggahaṃ muggarādinā bhindantā viya, diṭṭhigatāni ekaṃsato bhindantāti adhippāyo| ‘‘atthaṃ guyhaṃ paṭicchannaṃ katvā pucchissāmā’’ti saṅkhataṃ padapañhaṃ pucchantīti dassetuṃ <hi rend="bold">‘‘dupadampī’’</hi>tiādi vuttaṃ| vadanti etenāti <hi rend="bold">vādo,</hi> doso| pucchīyatīti <hi rend="bold">pañho,</hi> attho| pucchati etenāti <hi rend="bold">pañho,</hi> saddo| tadubhayaṃ ekato gahetvā āha <hi rend="bold">‘‘evarūpe pañhe’’</hi>tiādi| <hi rend="bold">‘‘evaṃ puccheyya, evaṃ vissajjeyyā’’</hi>ti <pb ed="V" n="2.0137"/> ca pucchāvissajjanānaṃ sikhāvagamanaṃ dasseti| <hi rend="bold">seyyo</hi>ti uttamo, paramo lābhoti adhippāyo|</p>

<p rend="bodytext">evaṃ attano vādavidhamanabhayenapi pare bhagavantaṃ pañhaṃ pucchituṃ na visahantīti vatvā idāni vādavidhamanena vināpi na visahanti evāti dassetuṃ <hi rend="bold">‘‘apicā’’</hi>tiādi āraddhaṃ| <hi rend="bold">cittaṃ pasīdati</hi> pare attano attabhāvampi vissatthaṃ niyyādetukāmā honti odhisakamettāpharaṇasadisattā tassa mettāyanassa| <hi rend="bold">dassanasampannā</hi>ti daṭṭhabbatāya sampannā dassanānuttariyabhāvato, ativiya dassanīyāti attho|</p>

<p rend="bodytext"><hi rend="bold">saraṇagamanavasena</hi> <pb ed="M" n="2.0146"/> <hi rend="bold">sāvakā</hi>ti lokiyasaraṇagamanena sāvakā, lokuttarasaraṇagamanena pana sāvakattaṃ parato āgamissati, tañca pabbajitavasena vuccati, idha gahaṭṭhavasena, ubhayatthāpi saraṇagamanena sāvakattaṃ veditabbaṃ| te hi paralokavajjabhayadassāvino kulaputtā, ācārakulaputtāpi tādisā bhavanti| <hi rend="bold">thokenā</hi>ti iminā ‘‘manaṃ anassāmā’’ti padassatthaṃ vadati|</p>

<p rend="bodytext" n="290"><hi rend="paranum">290</hi><hi rend="dot">.</hi> udāharīyati ubbegapītivasenāti, tathā vā udāharaṇaṃ <hi rend="bold">udānaṃ</hi>| tenāha <hi rend="bold">‘‘udāhāraṃ udāharī’’</hi>ti| <hi rend="bold">assa dhammassā</hi>ti assa paṭipattisaddhammapubbakassa paṭivedhasaddhammassa| <hi rend="bold">so</hi>ti hatthipadopamo hatthipadopamabhāvena vuccamāno dhammo| <hi rend="bold">ettāvatā</hi>ti ettakena paribbājakena vuttakathāmaggamattena| kāmaṃ tena vuttakathāmaggenapi hatthipadopamabhāvena vuccamāno dhammo paripuṇṇova arahattaṃ pāpetvā paveditattā, so ca kho saṅkhepato, na vitthāratoti āha <hi rend="bold">‘‘na ettāvatā vitthārena paripūro hotī’’</hi>ti| yadi yathā vitthārena hatthipadopamo paripūro hoti, tathā desanā āraddhā, <hi rend="bold">atha kasmā kusaloti na vutto</hi>ti codanā|</p>

<p rend="bodytext" n="291"><hi rend="paranum">291</hi><hi rend="dot">.</hi> <hi rend="bold">āyāmatopī</hi>ti <hi rend="bold">pi</hi>-saddena ubbedhenapi rassāti dasseti| nīcakāyā hi tā honti| <hi rend="bold">uccā</hi>ti uccakā| nisevanaṃ, nisevati etthāti vā <hi rend="bold">nisevitaṃ</hi>| nisevanañcettha kaṇḍuyitavinodanatthaṃ ghaṃsanaṃ| tenāha <hi rend="bold">‘‘khandhappadese ghaṃsitaṭṭhāna’’</hi>nti| <hi rend="bold">uccā</hi>ti anīcā, ubbedhavantiyoti attho| <hi rend="bold">kāḷārikā</hi>ti viraḷadantā, visaṅgatadantāti attho| tenāha <hi rend="bold">‘‘dantāna’’</hi>ntiādi| <hi rend="bold">kaḷāratāyā</hi>ti viraḷatāya| <hi rend="bold">ārañjitānī</hi>ti rañjitāni, vilikhitānīti attho| <hi rend="bold">kaṇerutāyā</hi>ti kuṭumalasaṇṭhānatāya| <hi rend="bold">ayaṃ vā</hi>ti ettha <hi rend="bold">vā</hi>-saddo saṃsayitanicchayattho yathā aññatthāpi ‘‘ayaṃ vā imesaṃ samaṇabrāhmaṇānaṃ sabbabālo sabbamūḷho’’tiādīsu (dī. ni. 1.181)|</p>

<p rend="bodytext"><hi rend="bold">nāgavanaṃ</hi> <pb ed="V" n="2.0138"/> <hi rend="bold">viyā</hi>ti mahāhatthino vāmanikādīnañca padadassanaṭṭhānabhūtaṃ nāgavanaṃ viya| <hi rend="bold">ādito paṭṭhāya yāva nīvaraṇappahānā dhammadesanā</hi> tathāgatassa <pb ed="M" n="2.0147"/> bāhiraparibbājakādīnañca padadassanabhāvato| <hi rend="bold">ādito paṭṭhāyā</hi>ti ca ‘‘taṃ suṇāhī’’ti padato paṭṭhāya| <hi rend="bold">kusalo nāgavaniko viya yogāvacaro</hi> pariyesanavasena pamāṇaggahaṇato| <hi rend="bold">matthake ṭhatvā</hi>ti imassa suttassa pariyosāne ṭhatvā| <hi rend="bold">imasmimpi ṭhāne</hi>ti ‘‘evameva kho brāhmaṇā’’tiādinā upameyyassa atthassa upaññāsanaṭṭhānepi|</p>

<p rend="bodytext"><hi rend="bold">svāya</hi>nti (dī. ni. ṭī. 1.190) idha-saddamattaṃ gaṇhāti, na yathāvisesitabbaṃ idha-saddaṃ| tathā hi vakkhati ‘‘katthaci padapūraṇamattamevā’’ti| <hi rend="bold">lokaṃ upādāya vuccati</hi> loka-saddena samānādhikaraṇabhāvena vuttattā| sesapadadvaye pana saddantarasannidhānamattena taṃ taṃ upādāya vuttatā daṭṭhabbā| <hi rend="bold">okāsa</hi>nti kañci padesaṃ indasālaguhāya adhippetattā| <hi rend="bold">padapūraṇamattameva</hi> okāsāpadisanassapi asambhavato|</p>

<p rend="bodytext">tathāgata-saddādīnaṃ atthaviseso <hi rend="bold">mūlapariyāyaṭṭhakathā</hi>(ma. ni. aṭṭha. 1.12)<hi rend="bold"> visuddhimaggasaṃvaṇṇanāsu</hi> vutto eva| tathāgatassa sattanikāyantogadhatāya <hi rend="bold">‘‘idha pana sattaloko adhippeto’’</hi>ti vatvā tatthāyaṃ yasmiṃ sattanikāye, yasmiñca okāse uppajjati, taṃ dassetuṃ <hi rend="bold">‘‘sattaloke uppajjamānopi cā’’</hi>tiādi vuttaṃ| tattha <hi rend="bold">imasmiṃyeva cakkavāḷe</hi>ti imissā eva lokadhātuyā| ‘‘aṭṭhānametaṃ, bhikkhave, anavakāso, yaṃ ekissā lokadhātuyā dve arahanto sammāsambuddho apubbaṃ acarimaṃ uppajjeyyu’’nti (dī. ni. 3.161; ma. ni. 3.129; a. ni. 1.278; netti. 57; mi. pa. 5.1.1) ettha jātikhettabhūtā dasasahassilokadhātu ‘‘ekissā lokadhātuyā’’ti vuttā| idha pana imaṃyeva lokadhātuṃ sandhāya ‘‘imasmiṃyeva cakkavāḷe’’ti vuttaṃ| tisso hi saṅgītiyo āruḷhe tepiṭake buddhavacane visayakhettaṃ āṇākhettaṃ jātikhettanti tividhe khette ṭhapetvā imaṃ cakkavāḷaṃ aññasmiṃ cakkavāḷe buddhā uppajjantīti suttaṃ natthi, na uppajjantīti pana atthi| kathaṃ? ‘‘na me ācariyo atthi, sadiso me na vijjati (ma. ni. 1.285; 2.341; mahāva. 11; kathā. 405; mi. pa. 4.5.11), ekomhi sammāsambuddho’’ti (ma. ni. 1.285; 2.341; kathā. 405; mahāva. 11) evamādīni imissā lokadhātuyā ṭhatvā vadantena bhagavatā – ‘‘kiṃ panāvuso, sāriputta, atthetarahi <pb ed="M" n="2.0148"/> añño samaṇo vā brāhmaṇo vā bhagavatā samasamo sambodhiyanti evaṃ puṭṭhāhaṃ, bhante, noti vadeyya’’nti vatvā tassa kāraṇaṃ dassetuṃ – ‘‘aṭṭhānametaṃ anavakāso, yaṃ ekissā lokadhātuyā dve arahanto sammāsambuddhā’’ti <pb ed="V" n="2.0139"/> imaṃ suttaṃ dassentena dhammasenāpatinā ca buddhānaṃ uppattiṭṭhānabhūtaṃ imaṃ lokadhātuṃ ṭhapetvā aññattha anuppatti vuttā hotīti|</p>

<p rend="bodytext"><hi rend="bold">sujātāyā</hi>tiādinā vuttesu catūsu vikappesu paṭhamo vikappo buddhabhāvāya āsannatarapaṭipattidassanavasena vutto| āsannatarāya hi paṭipattiyaṃ ṭhito <hi rend="bold">‘‘uppajjatī’’</hi>ti vuccati uppādassa ekantikattā, pageva paṭipattiyā matthake ṭhito| dutiyo buddhabhāvāvahapabbajjato paṭṭhāya āsannapaṭipattidassanavasena, tatiyo buddhakaradhammapāripūrito paṭṭhāya buddhabhāvāya paṭipattidassanavasena| na hi mahāsattānaṃ tusitabhavūpapattito paṭṭhāya bodhisambhārasambharaṇaṃ nāma atthi| catuttho buddhakaradhammasamārambhato paṭṭhāya| bodhiyā niyatabhāvāpattito pabhuti hi viññūhi <hi rend="bold">‘‘buddho uppajjatī’’</hi>ti vattuṃ sakkā uppādassa ekantikattā, yathā pana ‘‘tiṭṭhanti pabbatā, sandanti nadiyo’’ti tiṭṭhanasandanakiriyānaṃ avicchedamupādāya vattamānapayogo, evaṃ uppādatthāya paṭipajjanakiriyāya avicchedamupādāya catūsu vikappesu <hi rend="bold">‘‘uppajjati nāmā’’</hi>ti vuttaṃ| <hi rend="bold">sabbapaṭhamaṃ uppannabhāva</hi>nti sabbehi upari vuccamānehi visesehi paṭhamaṃ tathāgatassa uppannatāsaṅkhātaṃ atthitāvisesaṃ|</p>

<p rend="bodytext"><hi rend="bold">so bhagavā</hi>ti (a. ni. ṭī. 2.3.64) yo ‘‘tathāgato araha’’ntiādinā kittitaguṇo, so bhagavā| <hi rend="bold">imaṃ loka</hi>nti nayidaṃ mahājanassa sammukhāmattaṃ lokaṃ sandhāya vuttaṃ, atha kho anavasesaṃ pariyādāyāti dassetuṃ <hi rend="bold">‘‘sadevaka’’</hi>ntiādi vuttaṃ| tenāha <hi rend="bold">‘‘idāni vattabbaṃ nidassetī’’</hi>ti| <hi rend="bold">pajātattā</hi>ti yathāsakaṃ kammakilesehi nibbattattā| <hi rend="bold">pañcakāmāvacaradevaggahaṇaṃ</hi> pārisesañāyena itaresaṃ padantarehi saṅgahitattā| <hi rend="bold">sadevaka</hi>nti ca avayavena viggaho samudāyo samāsattho| <hi rend="bold">chaṭṭhakāmāvacaradevaggahaṇaṃ</hi> paccāsattiñāyena| tattha hi so jāto tannivāsī ca| <hi rend="bold">brahmakāyikādibrahmaggahaṇa</hi>nti etthāpi eseva nayo| <hi rend="bold">paccatthikapaccāmittasamaṇabrāhmaṇaggahaṇa</hi>nti <pb ed="M" n="2.0149"/> nidassanamattametaṃ apaccatthikānaṃ asamitābāhitapāpānañca samaṇabrāhmaṇānaṃ sassamaṇabrāhmaṇivacanena gahitattā| kāmaṃ ‘‘sadevaka’’ntiādivisesanānaṃ vasena sattavisayo loka-saddoti viññāyati tulyayogavisayattā tesaṃ, ‘‘salomako sapakkhako’’tiādīsu pana atulyayogepi ayaṃ samāso labbhatīti byabhicāradassanato pajāgahaṇanti āha <hi rend="bold">‘‘pajāvacanena sattalokaggahaṇa’’</hi>nti|</p>

<p rend="bodytext">arūpino <pb ed="V" n="2.0140"/> sattā attano āneñjavihārena viharantā ‘‘dibbantīti <hi rend="bold">devā’’</hi>ti imaṃ nibbacanaṃ labhantīti āha <hi rend="bold">‘‘sadevakaggahaṇena arūpāvacaradevaloko gahito’’</hi>ti| tenevāha ‘‘ākāsānañcāyatanūpagānaṃ devānaṃ sahabyata’’nti (a. ni. 3.117)| <hi rend="bold">samārakaggahaṇena chakāmāvacaradevaloko gahito</hi> tassa savisesaṃ mārassa vase vattanato| <hi rend="bold">rūpī brahmaloko gahito</hi> arūpībrahmalokassa visuṃ gahitattā| <hi rend="bold">catuparisavasenā</hi>ti khattiyādicatuparisavasena| itarā pana catasso parisā samārakādiggahaṇena gahitā evāti| <hi rend="bold">avasesasabbasattaloko</hi> nāgagaruḷādibhedo|</p>

<p rend="bodytext">ettāvatā bhāgaso lokaṃ gahetvā yojanaṃ dassetvā idāni tena tena visesena abhāgasova lokaṃ gahetvā yojanaṃ dassetuṃ <hi rend="bold">‘‘apicetthā’’</hi>tiādi vuttaṃ| tattha <hi rend="bold">ukkaṭṭhaparicchedato</hi>ti ukkaṃsagabhivijānanena| pañcasu hi gatīsu devalokova seṭṭho| tatthāpi arūpino ‘‘dūrasamussāritakilesadukkhatāya, santapaṇītāneñjavihārasamaṅgitāya, ativiya dīghāyukatāyā’’ti evamādīhi visesehi ativiya itarehi ukkaṭṭhā| <hi rend="bold">brahmā mahānubhāvo</hi>tiādiṃ dasasahassiyaṃ mahābrahmuno vasena vadati| ‘‘ukkaṭṭhaparicchedato’’ti hi vuttaṃ| <hi rend="bold">anuttara</hi>nti seṭṭhaṃ navalokuttaraṃ| <hi rend="bold">bhāvānukkamo</hi> bhāvavasena paresaṃ ajjhāsayavasena ‘‘sadevaka’’ntiādīnaṃ padānaṃ anukkamo| <hi rend="bold">tīhākārehī</hi>ti devamārabrahmasahitatāsaṅkhātehi tīhi pakārehi| <hi rend="bold">tīsu padesū</hi>ti ‘‘sadevaka’’ntiādīsu tīsu padesu| <hi rend="bold">tena tenākārenā</hi>ti sadevakattādinā tena tena pakārena| tedhātukameva pariyādinnanti porāṇā panāhūti yojanā|</p>

<p rend="bodytext"><hi rend="bold">abhiññā</hi>ti <pb ed="M" n="2.0150"/> ya-kāralopenāyaṃ niddeso, abhijānitvāti ayamettha atthoti āha <hi rend="bold">‘‘abhiññāya, adhikena ñāṇena ñatvā’’</hi>ti| <hi rend="bold">anumānādipaṭikkhepo</hi>ti anumānupamānatthāpattiādipaṭikkhepo ekappamāṇattā| sabbattha appaṭihatañāṇācāratāya hi sabbapaccakkhā buddhā bhagavanto| <hi rend="bold">anuttaraṃ vivekasukha</hi>nti phalasamāpattisukhaṃ| tena vītimissāpi kadāci bhagavato dhammadesanā hotīti āha <hi rend="bold">‘‘hitvāpī’’</hi>ti| bhagavā hi dhammaṃ desento yasmiṃ khaṇe parisā sādhukāraṃ vā deti, yathāsutaṃ vā dhammaṃ paccavekkhati, taṃ khaṇaṃ pubbabhāgena paricchinditvā phalasamāpattiṃ samāpajjati, yathāparicchedañca samāpattito vuṭṭhāya ṭhitaṭṭhānato paṭṭhāya dhammaṃ deseti|</p>

<p rend="bodytext">desakāyattena āṇādividhinā atisajjanaṃ pabodhanaṃ <hi rend="bold">desanā</hi>ti sā pariyattidhammavasena veditabbāti āha <hi rend="bold">‘‘desanāya tāva catuppadikāyapi gāthāyā’’</hi>tiādi| sāsitabbapuggalagatena yathāparādhādisāsitabbabhāvena <pb ed="V" n="2.0141"/> anusāsanaṃ tadaṅgavinayādivasena vinayanaṃ <hi rend="bold">sāsana</hi>nti taṃ paṭipattidhammavasena veditabbanti āha <hi rend="bold">‘‘sīlasamādhivipassanā’’</hi>tiādi| <hi rend="bold">kusalāna</hi>nti maggakusalānaṃ, <hi rend="bold">kusalāna</hi>nti vā anavajjānaṃ| tena phaladhammānampi saṅgaho siddho hoti| <hi rend="bold">ādi</hi>bhāvo sīladiṭṭhīnaṃ tammūlakattā uttarimanussadhammānaṃ| tasmiṃ tasmiṃ atthe kathāvadhisaddappabandho gāthāvasena suttavasena ca vavatthito pariyattidhammo, yo idheva ‘‘desanā’’ti vutto| tassa pana attho visesena sīlādi evāti āha <hi rend="bold">‘‘bhagavā hi dhammaṃ desento…pe.… nibbānaṃ dassetī’’</hi>ti| tattha <hi rend="bold">sīlaṃ dassetvā</hi>ti sīlaggahaṇena sasambhāraṃ sīlaṃ gahitaṃ| tathā maggaggahaṇena sasambhāro maggoti tadubhayena anavasesato pariyattiatthaṃ pariyādiyati| <hi rend="bold">tenā</hi>ti sīlādidassanena| atthavasena hi idha desanāya ādikalyāṇādibhāvo adhippeto| <hi rend="bold">kathikasaṇṭhitī</hi>ti kathikassa saṇṭhānaṃ kathanavasena samavaṭṭhānaṃ|</p>

<p rend="bodytext"><hi rend="bold">na so sātthaṃ deseti</hi> niyyānatthavirahato tassā desanāya| <hi rend="bold">ekabyañjanādiyuttā vā</hi>ti sithilādibhedesu byañjanesu ekappakāreneva, dvippakāreneva vā byañjanena yuttā vā damiḷabhāsā viya| sabbattha niroṭṭhaṃ katvā vattabbatāya <hi rend="bold">sabbaniroṭṭhabyañjanā vā</hi> kirātabhāsā viya| sabbattheva vissajjanīyayuttatāya <pb ed="M" n="2.0151"/> <hi rend="bold">sabbavissaṭṭhabyañjanā vā</hi> yavanabhāsā viya| sabbattheva sānusāratāya <hi rend="bold">sabbaniggahitabyañjanā vā</hi> pārasikādimilakkhabhāsā viya| sabbāpesā ekadesabyañjanavaseneva pavattiyā aparipuṇṇabyañjanāti katvā <hi rend="bold">‘‘abyañjanā’’</hi>ti vuttā| <hi rend="bold">amakkhetvā</hi>ti apalicchetvā avināsetvā, ahāpetvāti vā attho|</p>

<p rend="bodytext">bhagavā yamatthaṃ ñāpetuṃ ekagāthampi ekavākyampi deseti, tamatthaṃ tāya desanāya sabbaso paripuṇṇameva katvā deseti, evaṃ sabbatthāti āha <hi rend="bold">‘‘ekadesanāpi aparipuṇṇā natthī’’</hi>ti| <hi rend="bold">ullumpanasabhāvasaṇṭhitenā</hi>ti saṃkilesapakkhato vaṭṭadukkhato ca uddharaṇasabhāvāvaṭṭhitena cittena| <hi rend="bold">tasmā</hi>ti yasmā sikkhāttayasaṅgahaṃ sakalaṃ sāsanaṃ idha ‘‘brahmacariya’’nti adhippetaṃ, tasmā| <hi rend="bold">brahmacariya</hi>nti iminā samānādhikaraṇāni sabbapadāni yojetvā atthaṃ dassento <hi rend="bold">‘‘so dhammaṃ deseti…pe.… pakāsetīti evamettha attho daṭṭhabbo’’</hi>ti āha|</p>

<p rend="bodytext">dūrasamussāritamānasseva sāsane sammāpaṭipatti sambhavati, na māna jātikassāti āha <hi rend="bold">‘‘nihatamānattā’’</hi>ti| <hi rend="bold">ussannattā</hi>ti bahulabhāvato| bhogārogyādivatthukā madā suppaheyyā honti nimittassa anavaṭṭhānato’ na tathā kulavijjāmadāti khattiyabrāhmaṇakulīnānaṃ pabbajitānampi jātivijjā nissāya mānajappanaṃ duppajahanti āha <hi rend="bold">‘‘yebhuyyena hi…pe.… mānaṃ karontī’’</hi>ti<pb ed="V" n="2.0142"/>| <hi rend="bold">vijātitāyā</hi>ti nihīnajātitāya| <hi rend="bold">patiṭṭhātuṃ na sakkontī</hi>ti suvisuddhiṃ katvā sīlaṃ rakkhituṃ na sakkonti| sīlavasena hi sāsane patiṭṭhāti| <hi rend="bold">patiṭṭhātu</hi>nti vā saccapaṭivedhena lokuttarāya patiṭṭhāya patiṭṭhātuṃ| yebhuyyena hi upanissayasampannā sujātā eva honti, na dujjātā|</p>

<p rend="bodytext"><hi rend="bold">parisuddha</hi>nti rāgādīnaṃ accantameva pahānadīpanato nirupakkilesatāya sabbaso visuddhaṃ| <hi rend="bold">saddhaṃ paṭilabhatī</hi>ti pothujjanikasaddhāvasena saddahati| viññujātikānañhi dhammasampattigahaṇapubbikā saddhāsiddhi dhammapamāṇadhammappasannabhāvato| <hi rend="bold">jāyampatikā vasantī</hi>ti kāmaṃ ‘‘jāyampatikā’’ti vutte gharasāmikagharasāminivasena dvinnaṃyeva gahaṇaṃ viññāyati| yassa pana <pb ed="M" n="2.0152"/> purisassa anekā pajāpatiyo honti, tattha kiṃ vattabbaṃ? ekāyapi tāya vāso sambādhoti dassanatthaṃ <hi rend="bold">‘‘dve’’</hi>ti vuttaṃ| rāgādinā <hi rend="bold">sakiñcanaṭṭhena,</hi> khettavatthuādinā <hi rend="bold">sapalibodhaṭṭhena</hi>| rāgarajādīnaṃ āgamanapathatāpi uppajjanaṭṭhānatā evāti dvepi vaṇṇanā ekatthā, byañjanameva nānaṃ| <hi rend="bold">alagganaṭṭhenā</hi>ti asajjanaṭṭhena appaṭibaddhabhāvena| evaṃ akusalakusalappavattīnaṃ ṭhānabhāvena gharāvāsapabbajjānaṃ sambādhabbhokāsataṃ dassetvā idāni kusalappavattiyā eva aṭṭhānaṭhānabhāvena tesaṃ taṃ dassetuṃ <hi rend="bold">‘‘apicā’’</hi>tiādi vuttaṃ|</p>

<p rend="bodytext"><hi rend="bold">saṅkhepakathā</hi>ti visuṃ visuṃ paduddhāraṃ akatvā saṅkhepato atthavaṇṇanā| <hi rend="bold">ekampi divasa</hi>nti ekadivasamattampi| <hi rend="bold">akhaṇḍaṃ katvā</hi>ti dukkaṭamattassapi anāpajjanena akhaṇḍitaṃ katvā| <hi rend="bold">kilesamalena amalīna</hi>nti taṇhāsaṃkilesādivasena asaṃkiliṭṭhaṃ katvā| <hi rend="bold">paridahitvā</hi>ti nivāsetvā ceva pārupitvā ca| agāravāso agāraṃ uttarapadalopena, tassa vaḍḍhiāvahaṃ <hi rend="bold">agārassa hitaṃ| bhogakkhandho</hi>ti bhogarāsi bhogasamudāyo| <hi rend="bold">ābandhanaṭṭhenā</hi>ti ‘‘putto nattā’’tiādinā pemavasena saparicchedaṃ sambandhanaṭṭhena| ‘‘amhākamete’’ti ñāyantīti <hi rend="bold">ñātī</hi>| pitāmahapituputtādivasena parivattanaṭṭhena <hi rend="bold">parivaṭṭo</hi>|</p>

<p rend="bodytext" n="292"><hi rend="paranum">292</hi><hi rend="dot">.</hi> sāmaññavācīpi <hi rend="bold">sikkhā</hi>-saddo sājīva-saddasannidhānato upari vuccamānavisesāpekkhāya ca visesaniviṭṭhova hotīti vuttaṃ <hi rend="bold">‘‘yā bhikkhūnaṃ adhisīlasaṅkhātā sikkhā’’</hi>ti| sikkhitabbaṭṭhena <hi rend="bold">sikkhā</hi>| saha ājīvanti etthāti <hi rend="bold">sājīvo| sikkhanabhāvenā</hi>ti sikkhāya sājīve ca sikkhanabhāvena| <hi rend="bold">sikkhaṃ paripūrento</hi>ti sīlasaṃvaraṃ paripūrento| <hi rend="bold">sājīvañca avītikkamanto</hi>ti – ‘‘nāmakāyo padakāyo niruttikāyo byañjanakāyo’’ti (pārā. aṭṭha. 39) vuttasikkhāpadaṃ bhagavato vacanaṃ avītikkamanto hutvāti attho| idameva <pb ed="V" n="2.0143"/> ca dvayaṃ ‘‘sikkhana’’nti vuttaṃ| tattha sājīvānatikkamo sikkhāpāripūriyā paccayo| tato hi yāva maggā sikkhāpāripūrī hotīti|</p>

<p rend="bodytext"><hi rend="bold">pajahitvā</hi>ti samādānavasena pariccajitvā| <hi rend="bold">pahīnakālato paṭṭhāya…pe.… viratovā</hi>ti etena pahānassa viratiyā ca samānakālataṃ dasseti<pb ed="M" n="2.0153"/>| yadi evaṃ ‘‘pahāyā’’ti kathaṃ purimakālaniddesoti? tathā gahetabbataṃ upādāya| dhammānañhi paccayapaccayuppannabhāve apekkhite sahajātānampi paccayapaccayuppannabhāvena gahaṇaṃ purimapacchimabhāveneva hotīti gahaṇapavattiākāravasena paccayabhūtesu hirottappañāṇādīsu pahānakiriyāya purimakālavohāro, paccayuppannāsu ca viratīsu viramaṇakiriyāya aparakālavohāro ca hotīti ‘‘pahāya paṭivirato hotī’’ti vuttaṃ| <hi rend="bold">pahāyā</hi>ti vā samādānakālavasena vuttaṃ, pacchā vītikkamitabbavatthusamāyogavasena <hi rend="bold">paṭivirato</hi>ti| <hi rend="bold">pahāyā</hi>ti vā –</p>

<p rend="gatha1">‘‘nihantvāna tamokhandhaṃ, uditoyaṃ divākaro|</p>

<p rend="gathalast">vaṇṇapabhāya bhāseti, obhāsetvā samuggato’’ti ca|| (visuddhi. mahāṭī. 2.578) –</p>

<p rend="unindented">evamādīsu viya samānakālavasena veditabbo| atha vā pāṇo atipātīyati etenāti <hi rend="bold">pāṇātipāto,</hi> pāṇaghātahetubhūto ahirikānottappadosamohavihiṃ sādiko cetanāpadhāno saṃkilesadhammo, taṃ samādānavasena pahāya| <hi rend="bold">tato…pe.… viratova hotī</hi>ti avadhāraṇena tassā viratiyā kālādivasena apariyantataṃ dasseti| yathā hi aññe samādinnaviratikāpi anavaṭṭhitacittatāya lābhajīvikādihetu samādānaṃ bhindanteva, na evamayaṃ| ayaṃ pana pahīnakālato paṭṭhāya orato viratoti| <hi rend="bold">adinnādānaṃ pahāyā</hi>tiādīsupi iminā nayena attho veditabbo|</p>

<p rend="bodytext">daṇḍanaṃ daṇḍanipātanaṃ <hi rend="bold">daṇḍo</hi>| muggarādipaharaṇavisesopi idha paharaṇavisesoti adhippeto| tenāha <hi rend="bold">‘‘ṭhapetvā daṇḍaṃ sabbampi avasesaṃ upakaraṇa’’</hi>nti| daṇḍanasaṅkhātassa paraviheṭhanassa parivajjitabhāvadīpanatthaṃ daṇḍasatthānaṃ nikkhepavacananti āha <hi rend="bold">‘‘parūpaghātatthāyā’’</hi>tiādi| <hi rend="bold">vihiṃsanabhāvato</hi>ti vibādhanabhāvato| <hi rend="bold">lajjī</hi>ti ettha vuttalajjāya ottappampi vuttanti daṭṭhabbaṃ| na hi pāpajigucchanapāputtāsarahitaṃ, pāpabhayaṃ vā alajjanaṃ atthi| yassa vā dhammagarutāya dhammassa ca attādhīnattā attādhipatibhūtā lajjākiccakārī, tassa <pb ed="V" n="2.0144"/> lokādhipatibhūtaṃ ottappaṃ kiccakaranti vattabbameva natthīti ‘‘lajjī’’icceva vuttaṃ| <hi rend="bold">dayaṃ mettacittataṃ āpanno</hi>ti kasmā vuttaṃ, nanu <pb ed="M" n="2.0154"/> <hi rend="bold">dayā</hi>-saddo ‘‘adayāpanno’’tiādīsu karuṇāya vattatīti? saccametaṃ, ayaṃ pana dayā-saddo anurakkhaṇatthaṃ antonītaṃ katvā pavattamāno mettāya ca karuṇāya ca pavattatīti idha mettāya pavattamāno vutto| mijjati siniyhatīti mettā, sā etassa atthīti mettaṃ, mettaṃ cittaṃ etassa atthīti mettacitto, tassa bhāvo <hi rend="bold">mettacittatā,</hi> mettāicceva attho|</p>

<p rend="bodytext"><hi rend="bold">sabbapāṇabhūtahitānukampī</hi>ti etena tassā viratiyā sattavasena apariyantataṃ dasseti| <hi rend="bold">pāṇabhūte</hi>ti pāṇajāte| <hi rend="bold">anukampako</hi>ti karuṇāyanako| yasmā pana mettā karuṇāya visesapaccayo hoti, tasmā vuttaṃ <hi rend="bold">‘‘tāya eva dayāpannatāyā’’</hi>ti| evaṃ yehi dhammehi pāṇātipātā virati sampajjati, tehi lajjāmettākaruṇādhammehi samaṅgibhāvo dassito, saddhiṃ piṭṭhivaṭṭakadhammehīti daṭṭhabbaṃ| etthāha – kasmā ‘‘pāṇātipātaṃ pahāyā’’ti ekavacananiddeso kato, nanu niravasesānaṃ pāṇānaṃ atipātato virati idhādhippetā? tathā hi vuttaṃ ‘‘sabbapāṇabhūtahitānukampī viharatī’’ti| teneva hi <hi rend="bold">aṭṭhakathāyaṃ</hi> ‘‘sabbe pāṇabhūte hitena anukampako’’ti puthuvacananiddesoti? saccametaṃ, pāṇabhāvasāmaññavasena panettha pāḷiyaṃ ādito ekavacananiddeso kato, sabbasaddasannidhānena puthuttaṃ viññāyamānamevāti sāmaññaniddesaṃ akatvā bhedavacanicchāvasena dassetuṃ <hi rend="bold">aṭṭhakathāyaṃ</hi> bahuvacanavasena attho vutto| kiñca bhiyyo – sāmaññato saṃvarasamādānaṃ, tabbisesato saṃvarabhedoti imassa visesassa dassanatthaṃ ayaṃ vacanabhedo katoti veditabbaṃ| <hi rend="bold">viharatī</hi>ti vuttappakāro hutvā ekasmiṃ iriyāpathe uppannaṃ dukkhaṃ aññena iriyāpathena vicchinditvā attabhāvaṃ harati pavattetīti attho| tenāha <hi rend="bold">‘‘iriyati pāletī’’</hi>ti|</p>

<p rend="bodytext">na kevalaṃ kāyavacīpayogavasena ādānameva, atha kho ākaṅkhapissa pariccattavatthuvisayāvāti dassetuṃ <hi rend="bold">‘‘cittenapī’’</hi>tiādi vuttaṃ| theneti theyyaṃ karotīti <hi rend="bold">theno,</hi> coro| <hi rend="bold">sucibhūtenā</hi>ti ettha sucibhāvo adhikārato saddantarasannidhānato ca theyyasaṃkilesaviramaṇanti āha <hi rend="bold">‘‘athenattāyeva sucibhūtenā’’</hi>ti| kāmañcettha ‘‘lajjī <pb ed="M" n="2.0155"/> dayāpanno’’tiādi na vuttaṃ, adhikāravasena pana atthato vā vuttamevāti veditabbaṃ| yathā hi lajjādayo pāṇātipātapahānassa visesapaccayo, evaṃ adinnādānapahānassapīti, tasmā sāpi pāḷi ānetvā vattabbā| esa nayo ito paresupi| atha vā <hi rend="bold">sucibhūtenā</hi>ti etena hirottappādīhi <pb ed="V" n="2.0145"/> samannāgamo, ahirikādīnañca pahānaṃ vuttamevāti ‘‘lajjī’’tiādi na vuttanti daṭṭhabbaṃ|</p>

<p rend="bodytext">aseṭṭhacariyanti aseṭṭhānaṃ cariyaṃ, aseṭṭhaṃ vā cariyaṃ| mithunānaṃ vuttākārena sadisabhūtānaṃ ayanti <hi rend="bold">mithuno,</hi> yathāvutto durācāro| <hi rend="bold">ārācārī methunā</hi>ti etena – ‘‘idha brāhmaṇa, ekacco…pe.… na heva kho mātugāmena saddhiṃ dvayaṃdvayasamāpattiṃ samāpajjati, apica kho mātugāmassa ucchādanaparimaddananhāpanasambāhanaṃ sādiyati, so tadassādeti, taṃ nikāmeti, tena ca vittiṃ āpajjatī’’tiādinā (a. ni. 7.50) vuttā sattavidhamethunasaṃyogāpi paṭivirati dassitāti daṭṭhabbaṃ|</p>

<p rend="bodytext"><hi rend="bold">saccena sacca</hi>nti purimena vacīsaccena pacchimaṃ vacīsaccaṃ <hi rend="bold">sandahati</hi> asaccena anantarikattā| tenāha <hi rend="bold">‘‘yo hī’’</hi>tiādi| <hi rend="bold">haliddirāgo viya na thirakato hotī</hi>ti ettha kathāya anavaṭṭhitabhāvena haliddirāgasadisatā veditabbā, na puggalassa| <hi rend="bold">pāsāṇalekhā viyā</hi>ti etthāpi eseva nayo| saddhā ayati pavattati etthāti saddhāyo, saddhāyo eva <hi rend="bold">saddhāyiko</hi> yathā ‘‘venayiko’’ti (ma. ni. 1.246; a. ni. 8.11; pārā. 8), saddhāya vā ayitabbo <hi rend="bold">saddhāyiko,</hi> saddheyyoti attho| <hi rend="bold">vattabbataṃ āpajjati</hi>visaṃvādanatoti adhippāyo|</p>

<p rend="bodytext"><hi rend="bold">anuppadātā</hi>ti (dī. ni. ṭī. 1.9; a. ni. ṭī. 2.4.198) anubalappadātā, anuvattanavasena vā padātā| kassa pana anuvattanaṃ padānañcāti? ‘‘sahitāna’’nti vuttattā sandhānassāti viññāyati| tenāha <hi rend="bold">‘‘sandhānānuppadātā’’</hi>ti| yasmā pana anuvattanavasena sandhānassa padānaṃ ādhānaṃ, rakkhaṇaṃ vā daḷhīkaraṇaṃ hoti| tena vuttaṃ <hi rend="bold">‘‘dve jane samagge disvā’’</hi>tiādi| āramanti etthāti <hi rend="bold">ārāmo,</hi> ramitabbaṭṭhānaṃ| yasmā pana ā-kārena vināpi ayamattho labbhati, tasmā vuttaṃ <hi rend="bold">‘‘samaggarāmotipi pāḷi, ayamevettha attho’’</hi>ti|</p>

<p rend="bodytext"><hi rend="bold">etthā</hi>ti <pb ed="M" n="2.0156"/> –</p>

<p rend="gatha1">‘‘nelaṅgo setapacchādo, ekāro vattatī ratho|</p>

<p rend="gathalast">anīghaṃ passa āyantaṃ, chinnasotaṃ abandhana’’nti|| (saṃ. ni. 4.347; udā. 65; peṭako. 25;dī. ni. ṭī. 1.9) –</p>

<p rend="unindented">imissā <pb ed="V" n="2.0146"/> gāthāya| sīlañhettha ‘‘nelaṅga’’nti vuttaṃ| tenevāha – citto gahapati, ‘‘nelaṅganti kho, bhante, sīlānametaṃ adhivacana’’nti (saṃ. ni. 4.347; dī. ni. ṭī. 1.9)| <hi rend="bold">sukumārā</hi>ti apharusatāya mudukā| <hi rend="bold">purassa esā</hi>ti ettha <hi rend="bold">pura</hi>-saddo tannivāsīvācako daṭṭhabbo ‘‘gāmo āgato’’tiādīsu (dī. ni. ṭī. 1.9) viya| tenevāha <hi rend="bold">‘‘nagaravāsīna’’</hi>nti| manaṃ appāyati vaḍḍhetīti <hi rend="bold">manāpā</hi>| tena vuttaṃ <hi rend="bold">‘‘cittavuddhikarā’’</hi>ti|</p>

<p rend="bodytext"><hi rend="bold">kālavādī</hi>tiādi samphappalāpāpaṭiviratassa paṭipattidassanaṃ| atthasaṃhitāpi hi vācā ayuttakālapayogena atthāvahā na siyāti anatthaviññāpanavācaṃ anulometi, tasmā samphappalāpaṃ pajahantena akālavāditā pariharitabbāti vuttaṃ ‘‘kālavādī’’ti| kāle vadantenapi ubhayānatthasādhanato abhūtaṃ parivajjetabbanti āha <hi rend="bold">‘‘bhūtavādī’’</hi>ti| bhūtañca vadantena yaṃ idhaloka-paraloka-hitasampādakaṃ, tadeva vattabbanti dassetuṃ <hi rend="bold">‘‘atthavādī’’</hi>ti vuttaṃ| atthaṃ vadantenapi lokiyadhammasannissitameva avatvā lokuttaradhammasannissitaṃ katvā vattabbanti dassanatthaṃ <hi rend="bold">‘‘dhammavādī’’</hi>ti vuttaṃ| yathā ca attho lokuttaradhammasannissito hoti, taṃdassanatthaṃ <hi rend="bold">‘‘vinayavādī’’</hi>ti vuttaṃ| pañcannañhi saṃvaravinayānaṃ, pañcannañca pahānavinayānaṃ vasena vuccamāno attho nibbānādhigamahetubhāvato lokuttaradhammasannissito hotīti| evaṃ guṇavisesayuttova attho vuccamāno desanākosalle sati sobhati, kiccakaro ca hoti, na aññathāti dassetuṃ <hi rend="bold">‘‘nidhānavatiṃ vācaṃ bhāsitā’’</hi>ti vuttaṃ| idāni taṃ desanākosallaṃ vibhāvetuṃ <hi rend="bold">‘‘kālenā’’</hi>tiādimāha| pucchādivasena hi otiṇṇavācāvatthusmiṃ ekaṃsādibyākaraṇavibhāgaṃ sallakkhetvā ṭhapanāhetuudāharaṇaṃ saṃsandanādiṃ taṃtaṃkālānurūpaṃ vibhāventiyā parimitaparicchinnarūpāya vipulatara-gambhīrodāra-paramattha-vitthārasaṅgāhikāya kathāya ñāṇabalānurūpaṃ pare yāthāvato dhamme patiṭṭhāpento ‘‘desanākusalo’’ti vuccatīti evamettha atthayojanā veditabbā|</p>

<p rend="bodytext" n="293"><hi rend="paranum">293</hi><hi rend="dot">.</hi> evaṃ <pb ed="M" n="2.0157"/> paṭipāṭiyā satta mūlasikkhāpadāni vibhāvetvā satipi abhijjhādipahānindriyasaṃvarasatisampajaññajāgariyānuyogādike uttaradesanāyaṃ vibhāvetuṃ taṃ pariharitvā ācārasīlasseva vibhajanavasena pāḷi pavattāti tadatthaṃ vivarituṃ <hi rend="bold">‘‘bījagāmabhūtagāmasamārambhā’’</hi>tiādi vuttaṃ| tattha bījānaṃ gāmo samūho <hi rend="bold">bījagāmo|</hi> bhūtānaṃ jātānaṃ nibbattānaṃ rukkhagacchalatādīnaṃ samūho <hi rend="bold">bhūtagāmo</hi>| nanu ca rukkhādayo cittarahitatāya na jīvā, cittarahitatā ca paripphandābhāvato chinne viruhanato visadisajātikabhāvato catuyoniapariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṃ jīvabhāve <pb ed="V" n="2.0147"/> kāraṇaṃ, visayaggahaṇañca nesaṃ parikappanāmattaṃ supanaṃ viya ciñcādenaṃ, tathā dohaḷādayo, tattha kasmā bījagāmabhūtagāmasamārambhā paṭivirati icchitāti? samaṇasāruppato tannivāsisattānurakkhaṇato ca| tenevāha – ‘‘jīvasaññino hi moghapurisa manussā rukkhasmi’’ntiādi (pāci. 89)|</p>

<p rend="bodytext">mūlameva bījaṃ <hi rend="bold">mūlabījaṃ,</hi> mūlabījaṃ etassātipi <hi rend="bold">mūlabījaṃ</hi>| sesesupi eseva nayo| <hi rend="bold">phaḷubīja</hi>nti pabbabījaṃ| paccayantarasamavāye sadisaphaluppattiyā visesakāraṇabhāvato viruhaṇasamatthe sāraphale niruḷho bījasaddo tadatthasaṃsiddhiyā mūlādīsupi kesuci pavattatīti mūlādito nivattanatthaṃ ekena bīja-saddena visesetvā vuttaṃ <hi rend="bold">‘‘bījabīja’’</hi>nti ‘‘rūparūpaṃ (visuddhi. 2.449), dukkhadukkha’’nti (saṃ. ni. 4.327; 5.165; netti. 11) ca yathā| kasmā panettha bījagāmabhūtagāmaṃ uddharitvā bījagāmo eva niddiṭṭhoti? na kho panetaṃ evaṃ daṭṭhabbaṃ, nanu avocumha – ‘‘mūlameva bījaṃ mūlabījaṃ, mūlabījaṃ etassātipi mūlabīja’’nti| tattha purimena bījagāmo niddiṭṭho, dutiyena bhūtagāmo, duvidhopesa mūlabījañca mūlabījañca <hi rend="bold">mūlabīja</hi>nti sāmaññaniddesena, ekasesanayena vā uddiṭṭhoti veditabbo| tenevāha <hi rend="bold">‘‘pañcavidhassā’’</hi>tiādi| <hi rend="bold">nīlatiṇarukkhādikassā</hi>ti allatiṇassa ceva allarukkhādikassa ca| <hi rend="bold">ādi</hi>-saddena osadhigacchalatādīnaṃ saṅgaho|</p>

<p rend="bodytext">ekaṃ bhattaṃ ekabhattaṃ, taṃ assa atthīti <hi rend="bold">ekabhattiko</hi>| so pana rattibhojanenapi siyāti tannivattanatthaṃ āha <hi rend="bold">‘‘rattūparato’’</hi>ti| evampi aparaṇhabhojīpi siyā ekabhattikoti tannivattanatthaṃ <hi rend="bold">‘‘virato vikālabhojanā’’</hi>ti <pb ed="M" n="2.0158"/> vuttaṃ| aruṇuggamanakālato paṭṭhāya yāva majjhanhikā ayaṃ buddhādīnaṃ ariyānaṃ āciṇṇasamāciṇṇo bhojanassa kālo nāma, tadañño <hi rend="bold">vikālo</hi>| <hi rend="bold">aṭṭhakathāyaṃ</hi> pana dutiyapadena rattibhojanassa paṭikkhittattā <hi rend="bold">‘‘atikkante majjhanhike yāva sūriyatthaṅgamanā bhojanaṃ vikālabhojanaṃ nāmā’’</hi>ti vuttaṃ|</p>

<p rend="bodytext">‘‘sabbapāpassa akaraṇa’’ntiādinayappavattaṃ (dī. ni. 2.90; dha. pa. 183; netti. 30, 50, 116, 124) bhagavato sāsanaṃ accantarāguppattiyā naccādidassanaṃ na anulometīti āha <hi rend="bold">‘‘sāsanassa ananulomattā’’</hi>ti| attanā payojiyamānaṃ, parehi payojāpiyamānañca naccaṃ naccabhāvasāmaññena pāḷiyaṃ ekeneva <hi rend="bold">nacca</hi>-saddena gahitaṃ, tathā gītavādita-saddena cāti āha <hi rend="bold">‘‘naccananaccāpanādivasenā’’</hi>ti| <hi rend="bold">ādi</hi>-saddena gāyanagāyāpanavādanavādāpanāni saṅgayhanti| dassanena cettha savanampi saṅgahitaṃ virūpekasesanayena<pb ed="V" n="2.0148"/>| yathāsakaṃ visayassa ālocanasabhāvatāya vā pañcannaṃ viññāṇānaṃ savanakiriyāyapi dassanasaṅkhepasabbhāvato <hi rend="bold">‘‘dassanā’’</hi>icceva vuttaṃ| tenāha ‘‘pañcahi viññāṇehi na kañci dhammaṃ paṭivijānāti aññatra abhinipātamattā’’ti| avisūkabhūtassa gītassa savanaṃ kadāci vaṭṭatīti āha <hi rend="bold">‘‘visūkabhūtā dassanā’’</hi>ti| tathā hi vuttaṃ paramatthajotikāyaṃ <hi rend="bold">khuddakaṭṭhakathāyaṃ</hi> (khu. pā. aṭṭha. 2.pacchimapañcasikkhāpadavaṇṇanā) ‘‘dhammūpasaṃhitaṃ gītaṃ vaṭṭati, gītūpasaṃhito dhammo na vaṭṭatī’’ti| <hi rend="bold">yaṃ kiñcī</hi>ti ganthitaṃ vā aganthitaṃ vā yaṃ kiñci pupphaṃ| <hi rend="bold">gandhajāta</hi>nti gandhajātikaṃ| tassapi ‘‘yaṃ kiñcī’’ti vacanato pisitassa apisitassapi yassa kassaci vilepanādi na vaṭṭatīti dasseti|</p>

<p rend="bodytext"><hi rend="bold">uccā</hi>ti ucca-saddena samānatthaṃ ekaṃ saddantaraṃ| seti etthāti <hi rend="bold">sayanaṃ</hi>| uccāsayanaṃ mahāsayanañca samaṇasārupparahitaṃ adhippetanti āha <hi rend="bold">‘‘pamāṇātikkantaṃ akappiyattharaṇa’’</hi>nti| āsanañcettha sayaneneva saṅgahitanti daṭṭhabbaṃ| yasmā pana ādhāre paṭikkhitte tadādhārā kiriyā paṭikkhittāva hoti, tasmā ‘‘uccāsayanamahāsayanā’’icceva vuttaṃ, atthato <pb ed="M" n="2.0159"/> pana tadupabhogabhūtanisajjānipajjanehi virati dassitāti daṭṭhabbaṃ| atha vā uccāsayanamahāsayanañca uccāsayanamahāsayanañca <hi rend="bold">uccāsayanamahāsayana</hi>nti etasmiṃ atthe ekasesena ayaṃ niddeso kato yathā ‘‘nāmarūpapaccayā saḷāyatana’’nti (ma. ni. 3.126; saṃ. ni. 2.1; udā. 1), āsanakiriyāpubbakattā vā sayanakiriyāya sayanaggahaṇena āsanampi gahitanti veditabbaṃ|</p>

<p rend="bodytext"><hi rend="bold">dārumāsakoti ye vohāraṃ gacchantī</hi>ti <hi rend="bold">iti</hi>-saddena evaṃpakāre dasseti| aññehi gāhāpane upanikkhittasādiyane ca paṭiggahaṇattho labbhatīti āha <hi rend="bold">‘‘neva naṃ uggaṇhāti, na uggaṇhāpeti, na upanikkhittaṃ sādiyatī’’</hi>ti| atha vā tividhaṃ paṭiggahaṇaṃ kāyena vācāya manasāti| tattha kāyena paṭiggahaṇaṃ <hi rend="bold">uggaṇhanaṃ,</hi> vācāya paṭiggahaṇaṃ <hi rend="bold">uggahāpanaṃ,</hi> manasā paṭiggahaṇaṃ <hi rend="bold">sādiyana</hi>nti tividhampi paṭiggahaṇaṃ ekajjhaṃ gahetvā ‘‘paṭiggahaṇā’’ti vuttanti āha <hi rend="bold">‘‘neva naṃ uggaṇhātī’’</hi>tiādi| esa nayo <hi rend="bold">āmakadhaññapaṭiggahaṇā</hi>tiādīsupi| nīvārādiupadhaññassa sāliādimūladhaññantogadhattā vuttaṃ <hi rend="bold">‘‘sattavidhassā’’</hi>ti| ‘‘anujānāmi, bhikkhave, pañca vasāni bhesajjāni acchavasaṃ macchavasaṃ susukāvasaṃ sukaravasaṃ gadrabhavasa’’nti (mahāva. 262) vuttattā idaṃ odissa anuññātaṃ nāma, tassa pana ‘‘kāle paṭiggahita’’nti (mahāva. 262) vuttattā paṭiggahaṇaṃ vaṭṭati| sati paccayeti āha <hi rend="bold">‘‘aññatra odissa anuññātā’’</hi>ti|</p>

<p rend="bodytext">sarūpena <pb ed="V" n="2.0149"/> vañcanaṃ <hi rend="bold">rūpakūṭaṃ,</hi> patirūpena vañcanāti attho| aṅgena attano sarīrāvayavena vañcanaṃ <hi rend="bold">aṅgakūṭaṃ</hi>| gahaṇavasena vañcanaṃ <hi rend="bold">gahaṇakūṭaṃ</hi>| paṭicchannaṃ katvā vañcanaṃ <hi rend="bold">paṭicchannakūṭaṃ| akkamatī</hi>ti nippīḷeti, pubbabhāge akkamatīti sambandho|</p>

<p rend="bodytext"><hi rend="bold">hadaya</hi>nti nāḷiādīnaṃ mānabhājanānaṃ abbhantaraṃ| tilādīnaṃ nāḷiādīhi minanakāle ussāpitasikhāyeva sikhā| <hi rend="bold">sikhābhedo</hi> tassāhāpanaṃ|</p>

<p rend="bodytext"><hi rend="bold">kecī</hi>ti <pb ed="M" n="2.0160"/> sārasamāsācariyā, uttaravihāravāsino ca| <hi rend="bold">vadho</hi>ti muṭṭhipahārakasātāḷanādīhi vihesanaṃ, vibādhananti attho| viheṭhanatthopi hi vadha-saddo dissati ‘‘attānaṃvadhitvā vadhitvā rodatī’’tiādīsu (pāci. 879, 881)| yathā hi apariggahabhāvasāmaññe satipi pabbajitehi appaṭiggahitabbavatthuvibhāgasandassanatthaṃ itthikumāridāsidāsādayo vibhāgena vuttā| evaṃ parassa haraṇabhāvato adinnādānabhāvasāmaññe satipi tulākūṭādayo adinnādānavisesabhāvadassanatthaṃ vibhāgena vuttā, na evaṃ pāṇātipātapariyāyassa vadhassa puna gahaṇe payojanaṃ atthi, tattha sayaṃkāro, idha paraṃkāroti ca na sakkā vattuṃ ‘‘kāyavacīpayogasamuṭṭhāpikā cetanā chappayogā’’ti vacanato| tasmā yathāvutto evettha attho yutto| <hi rend="bold">aṭṭhakathāyaṃ</hi> pana <hi rend="bold">‘‘vadhoti māraṇa’’</hi>nti vuttaṃ, tampi pothanameva sandhāyāti ca sakkā viññātuṃ māraṇa-saddassapi vihiṃsane dissanato|</p>

<p rend="bodytext" n="294"><hi rend="paranum">294</hi><hi rend="dot">.</hi> cīvarapiṇḍapātānaṃ yathākkamaṃ kāyakucchipariharaṇamattajotanāyaṃ avisesato aṭṭhannaṃ parikkhārānaṃ antare tappayojanatā sambhavatīti dassento <hi rend="bold">‘‘te sabbepī’’</hi>tiādimāha| <hi rend="bold">etepī</hi>ti navaparikkhārikādayopi appicchāva santuṭṭhāva| na hi tatthakena mahicchatā, asantuṭṭhitā vā hotīti|</p>

<p rend="bodytext">catūsu disāsu sukhaṃ viharati, tato eva sukhavihāraṭṭhānabhūtā catasso disā assa santīti vā <hi rend="bold">cātuddiso</hi>| tattha cāyaṃ satte vā saṅkhāre vā bhayena na paṭihaññatīti <hi rend="bold">appaṭigho</hi>| dvādasavidhassa santosassa vasena santussanako <hi rend="bold">santussamāno| itarītarenā</hi>ti uccāvacena| <hi rend="bold">parissayānaṃ</hi> bāhirānaṃ sīhabyagghādīnaṃ, abbhantarānañca kāmacchandādīnaṃ kāyacittupaddavānaṃ abhibhavanato parissayānaṃ <hi rend="bold">sahitā</hi>| thaddhabhāvakarabhayābhāvena <hi rend="bold">acchambhī| eko</hi> asahāyo| tato eva khaggamigasiṅgasadisatāya <hi rend="bold">khaggavisāṇakappo</hi> careyyāti attho|</p>

<p rend="bodytext">chinnapakkho<pb ed="V" n="2.0150"/>, asañjātapakkho vā sakuṇo gantuṃ na sakkotīti <hi rend="bold">‘‘pakkhī sakuṇo’’</hi>ti pakkhi-saddena visesetvā sakuṇo pāḷiyaṃ vuttoti <pb ed="M" n="2.0161"/> āha <hi rend="bold">‘‘pakkhayutto sakuṇo’’</hi>ti| yassa sannidhikāraparibhogo kiñci ṭhapetabbaṃ sāpekkhāya ṭhapanañca natthi, tādiso ayaṃ bhikkhūti dassento <hi rend="bold">‘‘ayaṃ panettha saṅkhepattho’’</hi>tiādimāha| ariyanti apenti tato dosā, tehi vā ārakāti <hi rend="bold">ariyo</hi>ti āha <hi rend="bold">‘‘ariyenāti niddosenā’’</hi>ti| <hi rend="bold">ajjhatta</hi>nti attani| <hi rend="bold">niddosasukha</hi>nti nirāmisasukhaṃ kilesavajjarahitattā|</p>

<p rend="bodytext" n="295"><hi rend="paranum">295</hi><hi rend="dot">.</hi> yathāvutte sīlasaṃvare patiṭṭhitasseva indriyasaṃvaro icchitabbo tadadhiṭṭhānato, tassa ca paripālakabhāvatoti vuttaṃ <hi rend="bold">‘‘so iminā ariyena sīlakkhandhena samannāgato bhikkhū’’</hi>ti| <hi rend="bold">sesapadesū</hi>ti ‘‘na nimittaggāhī hotī’’tiādīsu padesu| yasmā <hi rend="bold">visuddhimagge</hi> (visuddhi. 1.15) vuttaṃ, tasmā tassa <hi rend="bold">līnatthappakāsiniyaṃ saṃvaṇṇanāyaṃ</hi> (visuddhi. mahāṭī. 1.15) vuttanayeneva veditabbaṃ| rūpādīsu nimittādiggāhaparivajjanalakkhaṇattā indriyasaṃvarassa kilesehi anavasittasukhatā avikiṇṇasukhatā cassa vuttā|</p>

<p rend="bodytext" n="296"><hi rend="paranum">296</hi><hi rend="dot">.</hi> <hi rend="bold">paccayasampatti</hi>nti paccayapāripūriṃ| <hi rend="bold">ime cattāro</hi>ti sīlasaṃvaro santoso indriyasaṃvaro satisampajaññanti ime cattāro araññavāsassa sambhārā| <hi rend="bold">tiracchānagatehi vattabbataṃ āpajjati</hi> isisiṅgassa pituādayo viya| <hi rend="bold">vanacarakehī</hi>ti vanacarakamātugāmehi| <hi rend="bold">bheravasaddaṃ sāventi,</hi> tāvatā apalāyantānaṃ <hi rend="bold">hatthehi sīsaṃ…pe.… karonti</hi>| paṇṇattivītikkamasaṅkhātaṃ <hi rend="bold">kāḷakaṃ vā</hi>| micchāvitakkasaṅkhātaṃ <hi rend="bold">tilakaṃ vā| ta</hi>nti pītiṃ vibhūtabhāvena upaṭṭhānato <hi rend="bold">khayato sammasanto</hi>|</p>

<p rend="bodytext"><hi rend="bold">vivitta</hi>nti janavivittaṃ| tenāha <hi rend="bold">‘‘suñña’’</hi>nti| sā ca vivittatā nissaddabhāvena lakkhitabbāti āha <hi rend="bold">‘‘appasaddaṃ appanigghosa’’</hi>nti| āvasathabhūtaṃ senāsanaṃ viharitabbaṭṭhena <hi rend="bold">vihārasenāsanaṃ</hi>| masārakādi mañcapīṭhaṃ tattha attharitabbaṃ bhisiupadhānañca mañcapīṭhasambandhito <hi rend="bold">mañcapīṭhasenāsanaṃ</hi>| cimilikādi bhūmiyaṃ santharitabbatāya <hi rend="bold">santhatasenāsanaṃ</hi>| rukkhamūlādi paṭikkamitabbaṭṭhānaṃ caṅkamanādīnaṃ okāsabhāvato <hi rend="bold">okāsasenāsanaṃ</hi>|</p>

<p rend="bodytext"><hi rend="bold">‘‘anucchavikaṃ</hi> <pb ed="V" n="2.0151"/> <hi rend="bold">dassento’’</hi>ti vatvā tameva anucchavikabhāvaṃ vibhāvetuṃ <hi rend="bold">‘‘tattha hī’’</hi>tiādi vuttaṃ| <hi rend="bold">acchanna</hi>nti iṭṭhakachadanādinā antamaso rukkhasākhāhipi na channaṃ|</p>

<p rend="bodytext"><hi rend="bold">bhattassa</hi> <pb ed="M" n="2.0162"/> <hi rend="bold">pacchato</hi>ti bhattabhuñjanassa pacchato| <hi rend="bold">ūrubaddhāsana</hi>nti ūrūnaṃ adhobandhanavasena nisajjaṃ| heṭṭhimakāyassa anujukaṭṭhapanaṃ nisajjāvacaneneva bodhitanti| <hi rend="bold">ujuṃ kāya</hi>nti ettha <hi rend="bold">kāya</hi>-saddo uparimakāyavisayoti āha <hi rend="bold">‘‘uparimaṃ sarīraṃ ujukaṃ ṭhapetvā’’</hi>ti| taṃ pana ujukaṭṭhapanaṃ sarūpato payojanato ca dassetuṃ <hi rend="bold">‘‘aṭṭhārasā’’</hi>tiādi vuttaṃ| <hi rend="bold">na paṇamantī</hi>ti na oṇamanti| <hi rend="bold">na paripatatī</hi>ti na vigacchati, vīthiṃ na vilaṅgheti| tato eva pubbenāparaṃ visesappattiyā kammaṭṭhānaṃ <hi rend="bold">vuddhiṃ phātiṃ upagacchati| mukhasamīpe</hi>ti mukhassa samīpe nāsikagge vā uttaroṭṭhe vā| idha <hi rend="bold">pari</hi>-saddo abhi-saddena samānatthoti āha <hi rend="bold">‘‘kammaṭṭhānābhimukha’’</hi>nti, bahiddhā puthuttārammaṇato nivāretvā kammaṭṭhānaṃyeva purakkhatvāti attho| <hi rend="bold">parīti pariggahaṭṭho</hi> ‘‘pariṇāyikā’’tiādīsu (dha. sa. 16) viya| <hi rend="bold">niyyānaṭṭho</hi> paṭipakkhato niggamanaṭṭho, tasmā <hi rend="bold">pariggahitaniyyānasati</hi>nti sabbathā gahitāsammosaṃ pariccattasammosaṃ satiṃ katvā, paramaṃ satinepakkaṃ upaṭṭhapetvāti attho|</p>

<p rend="bodytext"><hi rend="bold">vikkhambhanavasenā</hi>ti ettha vikkhambhanaṃ anuppādanaṃ appavattanaṃ na paṭipakkhena suppahīnatā| <hi rend="bold">pahīnattā</hi>ti ca pahīnasadisataṃ sandhāya vuttaṃ jhānassa anadhigatatā| tathāpi nayidaṃ cakkhuviññāṇaṃ viya sabhāvato vigatābhijjhaṃ, atha kho bhāvanāvasena| tenāha <hi rend="bold">‘‘na cakkhuviññāṇasadisenā’’</hi>ti| <hi rend="bold">eseva nayo</hi>ti yathā cakkhuviññāṇaṃ sabhāvena vigatābhijjhaṃ abyāpannañca, na bhāvanāya vikkhambhitattā, na evamidaṃ| idaṃ pana cittaṃ bhāvanāya parisodhitattā abyāpannaṃ vigatathinamiddhaṃ anuddhataṃ nibbicikicchañcāti attho| <hi rend="bold">idaṃ ubhaya</hi>nti satisampajaññamāha|</p>

<p rend="bodytext" n="297"><hi rend="paranum">297</hi><hi rend="dot">.</hi> <hi rend="bold">ucchinditvā pātentī</hi>ti ettha ucchindanaṃ pātanañca tāsaṃ paññānaṃ anuppannānaṃ uppajjituṃ appadānameva| iti mahaggatānuttarapaññānaṃ ekaccāya ca parittapaññāya anuppattihetubhūtā nīvaraṇā dhammā itarāya ca samatthataṃ vihanantiyevāti <hi rend="bold">paññāya dubbalīkaraṇā</hi> vuttā| idampi paṭhamajjhānaṃ veneyyasantāne patiṭṭhāpiyamānaṃ ñāṇaṃ pajjati etthāti <hi rend="bold">ñāṇapadaṃ</hi>| ñāṇaṃ vaḷañjeti etthāti <hi rend="bold">ñāṇavaḷañjaṃ</hi>|</p>

<p rend="bodytext" n="299"><hi rend="paranum">299</hi><hi rend="dot">.</hi> <hi rend="bold">na</hi> <pb ed="V" n="2.0152"/> <hi rend="bold">tāva niṭṭhaṃ gato</hi> bāhirakānaṃ ñāṇena akkantaṭṭhānānipi siyunti| yadi evaṃ anaññasādhāraṇe maggañāṇapade kathaṃ na niṭṭhaṅgatoti āha <pb ed="M" n="2.0163"/> <hi rend="bold">‘‘maggakkhaṇepī’’</hi>tiādi| <hi rend="bold">tīsu ratanesu niṭṭhaṃ gato hotī</hi>ti buddhasubuddhataṃ dhammasudhammataṃ saṅghasuppaṭipattitañca ārabbha ñāṇena niṭṭhaṃ nicchayaṃ upagato hoti| kāmañcettha paṭhamamaggeneva sabbaso vicikicchāya pahīnattā sabbassapi ariyasāvakassa kaṅkhā vā vimati vā natthi, tattha pana yathā paññāvepullappattassa arahato savisaye ñāṇaṃ savisesaṃ ogāhati, na tathā anāgāmiādīnanti ratanattaye sātisayaṃ ñāṇanicchayagamanaṃ sandhāya ‘‘aggamaggavasena tatthaniṭṭhāgamanaṃ vutta’’nti vuttaṃ| yaṃ panettha avibhattaṃ, taṃ suviññeyyamevāti|</p>

<p rend="centre">cūḷahatthipadopamasuttavaṇṇanāya līnatthappakāsanā samattā|</p>

</xml>