<xml src="s0202t-m67.xml">
<sutra id="m67"/>
<p rend="subhead">7. cātumasuttavaṇṇanā</p>

<p rend="bodytext" n="157"><hi rend="paranum">157</hi><hi rend="dot">.</hi> <hi rend="bold">yathāupanissayenā</hi>ti <pb ed="V" n="2.0077"/> yo yo upanissayo yathāupanissayo, tena yathāupanissayena sammāpayogena| <hi rend="bold">patiṭṭhahissa</hi>nti sāsane patiṭṭhaṃ paṭilabhissanti| <hi rend="bold">vasanaṭṭhānānī</hi>ti vassaggādivasena vasanaṭṭhānāni| <hi rend="bold">saṇṭhāpayamānā</hi>ti suvibhattabhāvena ṭhapentā|</p>

<p rend="bodytext"><hi rend="bold">avinibbhogasadda</hi>nti vinibhuñjitvā gahetuṃ asakkuṇeyyasaddaṃ| vacīghosopi hi bahūhi ekaccaṃ pavattito ṭhānato ca dūrataro kevalaṃ mahānigghoso <pb ed="M" n="2.0079"/> eva hutvā sotapathamāgacchati| <hi rend="bold">macchavilope</hi>ti macche vilumpitvā viya gahaṇe, macchānaṃ vā nayane|</p>

<p rend="bodytext" n="158"><hi rend="paranum">158</hi><hi rend="dot">.</hi> <hi rend="bold">vavassaggatthe</hi>ti nicchayatthe, idaṃ tāva amhehi vuccamānavacanaṃ ekantasotabbaṃ, pacchā tumhehi kātabbaṃ karothāti adhippāyo| <hi rend="bold">vacanaparihāro</hi>ti tehi sakyarājūhi vuttavacanassa parihāro| <hi rend="bold">lesakappa</hi>nti kappiyalesaṃ| <hi rend="bold">dhuravahā</hi>ti dhuravāhino, dhorayhāti attho| <hi rend="bold">pādamūla</hi>nti upacāraṃ vadati| <hi rend="bold">vigacchissatī</hi>ti hāyissati| <hi rend="bold">paṭippharito</hi>ti na bhagavato sammukhāva, sakyarājūnaṃ puratopi vippharitova hoti|</p>

<p rend="bodytext" n="159"><hi rend="paranum">159</hi><hi rend="dot">.</hi> <hi rend="bold">abhinandatū</hi>ti abhimukho hutvā pamodatu| <hi rend="bold">abhivadatū</hi>ti abhirūpavasena vadatu| <hi rend="bold">pasādaññathatta</hi>nti appasādassa vipariṇāmo hīnāyāvattanasaṅkhātaṃ parivattanaṃ, tenāha <hi rend="bold">‘‘vibbhamantānaṃ| vipariṇāmaññathatta’’</hi>nti| kāraṇūpacārena sassesu bījapariyāyoti āha <hi rend="bold">‘‘bījānaṃ taruṇānanti taruṇasassāna’’</hi>nti| taruṇabhāveneva tassa bhāvino phalassa abhāvena <hi rend="bold">vipariṇāmo</hi>|</p>

<p rend="bodytext" n="160"><hi rend="paranum">160</hi><hi rend="dot">.</hi> kattabbassa saraseneva karaṇaṃ cittaruciyaṃ, na tathā parassa ussādanenāti āha – <hi rend="bold">‘‘pakkosiyamānānaṃ gamanaṃ nāma na phāsuka’’</hi>nti| mayampi bhagavā viya <hi rend="bold">diṭṭhadhammasukhavihāreneva viharissāmāti dīpeti</hi> pakatiyā vivekajjhāsayabhāvato viraddho āgatassa bhārassa avahanatoyeva| tenāha <hi rend="bold">‘‘attano bhārabhāvaṃ na aññāsī’’</hi>ti|</p>

<p rend="bodytext" n="161"><hi rend="paranum">161</hi><hi rend="dot">.</hi> <hi rend="bold">kasmā</hi> <pb ed="V" n="2.0078"/> <hi rend="bold">ārabhī</hi>ti? sappāyato| pañcasatā hi bhikkhū abhinavā, tasmā tesaṃ ovādadānatthaṃ bhagavā imaṃ desanaṃ ārabhīti|</p>

<p rend="bodytext" n="162"><hi rend="paranum">162</hi><hi rend="dot">.</hi> <hi rend="bold">kodhupāyāsassā</hi>ti ettha kujjhanaṭṭhena kodho, sveva cittassa kāyassa ca atippamaddanamathanuppādanehi daḷhaṃ āyāsaṭṭhena upāyāso| anekavāraṃ pavattitvā attanā samavetaṃ sattaṃ ajjhottharitvā sīsaṃ ukkhipituṃ adatvā anayabyasanapāpanena kodhupāyāsassa ūmisadisatā daṭṭhabbā| tenāha <hi rend="bold">‘‘kodhupāyāse’’</hi>tiādi|</p>

<p rend="bodytext" n="163"><hi rend="paranum">163</hi><hi rend="dot">.</hi> <hi rend="bold">odarikattena khādito</hi>ti odarikabhāvena āmisagedhena micchājīvena jīvikākappanena nāsitasīlādiguṇatāya khāditadhammasarīro|</p>

<p rend="bodytext" n="164"><hi rend="paranum">164</hi><hi rend="dot">.</hi> <hi rend="bold">pañcakāmaguṇāvaṭṭe</hi> <pb ed="M" n="2.0080"/> <hi rend="bold">nimujjitvā</hi>ti ettha kāmarāgābhibhūte satte ito ca etto, etto ca itoti evaṃ manāpiyarūpādivisayasaṅkhāte āvaṭṭe attānaṃ saṃsāretvā yathā tato bahibhūte nekkhamme cittampi na uppādeti, evaṃ āvaṭṭetvā byasanāpādanena kāmaguṇānaṃ āvaṭṭasadisatā daṭṭhabbā| tenāha <hi rend="bold">‘‘yathā hī’’</hi>tiādi|</p>

<p rend="bodytext" n="165"><hi rend="paranum">165</hi><hi rend="dot">.</hi> <hi rend="bold">rāgānuddhaṃsitenā</hi>ti rāgena anuddhaṃsitena| caṇḍamacchaṃ āgammāti susukādicaṇḍamacchaṃ āgamma| <hi rend="bold">mātugāmaṃ āgammā</hi>ti mātugāmo hi yonisomanasikārarahitaṃ adhīrapurisaṃ itthikuttabhūtehi attano hāvabhāvavilāsehi abhibhuyya gahetvā dhīrajātiyampi attano rūpādīhi palobhanavasena anavasesaṃ attano upakāradhamme sīlādike sampādetuṃ asamatthaṃ karonto anayabyasanaṃ pāpeti| tenāha – <hi rend="bold">‘‘mātugāmaṃ āgamma uppannakāmarāgo vibbhamatī’’</hi>ti|</p>

<p rend="bodytext">bhayaṃ nāma yattha bhāyitabbavatthu, tattha otarantasseva hoti, na anotarantassa, taṃ otaritvā bhayaṃ vinodetvā tattha kiccaṃ sādhetabbaṃ, itarathā catthasiddhi na hotīti imamatthaṃ upamopamitabbasarūpavasena dassetuṃ <hi rend="bold">‘‘yathā’’</hi>tiādi vuttaṃ| tattha <hi rend="bold">udakaṃ nissāya ānisaṃso</hi> pipāsavinayanaṃ sarīrasuddhi pariḷāhūpasamo kāyutuggāhāpananti evamādi| <hi rend="bold">sāsanaṃ nissāya ānisaṃso</hi> pana saṅkhepato vaṭṭadukkhūpasamo, vitthārato pana sīlānisaṃsādivasena anekavidho, so <hi rend="bold">visuddhimagge</hi> (visuddhi. 1.9) vuttanayena veditabbo| <hi rend="bold">vuttappakāro ānisaṃso hoti</hi> tāni bhayāni abhibhuyya pavattassāti adhippāyo| <hi rend="bold">imāni abhāyitvā</hi>ti imāni kodhūpāyāsādibhayāni <pb ed="V" n="2.0079"/> abhibhuyya pavattitvā abhāyitvā| kodhūpāyāsādayo hi bhāyati etasmāti bhayanti vuttā| <hi rend="bold">thero</hi>ti mahādhammarakkhitatthero| kāmaṃ pahānābhisamayakālo eva sacchikiriyābhisamayo, sammādiṭṭhiyā pana saṃkilesavodānadhammesu kiccaṃ asaṃkiṇṇaṃ katvā dassetuṃ samānakālikampi asamānakālikaṃ viya vuttaṃ <hi rend="bold">‘‘taṇhāsotaṃ chinditvā nibbānapāraṃ daṭṭhuṃ na sakkotī’’</hi>ti| sesaṃ suviññeyyameva|</p>

<p rend="centre">cātumasuttavaṇṇanāya līnatthappakāsanā samattā|</p>

</xml>