<xml src="s0202t-m65.xml">

<p rend="subhead"><pgroup id="m65"/><readunit id="m65">5. bhaddālisuttavaṇṇanā</readunit></p>

<p n="134"> asiyatīti <pb ed="V" n="2.0069"/> asanaṃ, bhuñjanaṃ bhojanaṃ, asanassa bhojanaṃ asanabhojanaṃ, āhāraparibhogo, ekasmiṃ kāle asanabhojanaṃ <hi rend="bold">ekāsanabhojanaṃ</hi>| so pana kālo sabbabuddhānaṃ sabbapaccekabuddhānaṃ āciṇṇasamāciṇṇavasena pubbaṇho eva idhādhippetoti āha <hi rend="bold">‘‘ekasmiṃ purebhatte asanabhojana’’</hi>nti| <hi rend="bold">vippaṭisārakukkucca</hi>nti ‘‘ayuttaṃ vata mayā kataṃ, yo attano sarīrapakatiṃ ajānanto ekāsanabhojanaṃ bhuñji, yena me idaṃ sarīraṃ kisaṃ jātaṃ brahmacariyānuggaho nāhosī’’ti evaṃ <pb ed="M" n="2.0071"/> vippaṭisārakukkuccaṃ bhaveyya| <hi rend="bold">etaṃ sandhāya satthā āha,</hi> na bhaddālimeva tādisaṃ kiriyaṃ anujānanto| <hi rend="bold">itarathā</hi>ti yadi ekaṃyeva bhattaṃ dvidhā katvā tato ekassa bhāgassa bhuñjanaṃ ekadesabhuñjanaṃ adhippetaṃ| <hi rend="bold">ko sakkotī</hi>ti ko evaṃ yāpetuṃ sakkoti| atītajātiparicayopi nāma imesaṃ sattānaṃyeva anubandhatīti āha <hi rend="bold">‘‘atīte’’</hi>tiādi| <hi rend="bold">viravantassevā</hi>ti anādare sāmivacanaṃ| <hi rend="bold">taṃ madditvā</hi>ti ‘‘ayaṃ sikkhā sabbesampi buddhānaṃ sāsane āciṇṇaṃ, ayañca bhikkhu imaṃ sikkhatevā’’ti vatvā taṃ bhaddāliṃ tassa vā anussāhapavedanaṃ abhibhavitvā| bhikkhācāragamanatthaṃ <hi rend="bold">na vitakkamāḷakaṃ</hi> agamāsi, vihāracārikaṃ caranto <hi rend="bold">tassa vasanaṭṭhānaṃ bhagavā gacchati</hi>|</p>

<p n="135"> dūsayanti garahanti etenāti doso, aparādho, so eva kucchitabhāvena <hi rend="bold">dosako</hi>| garahāya pavattiṭṭhānato <hi rend="bold">okāso</hi>| tenāha – <hi rend="bold">‘‘etaṃ okāsaṃ etaṃ aparādha’’</hi>nti| <hi rend="bold">dukkaratara</hi>nti patikāravasena atisayena dukkaraṃ| aparādho hi na khamāpentaṃ yathāpaccayaṃ vitthārito hutvā duppatikāro hoti| tenāha <hi rend="bold">‘‘vassañhī’’</hi>tiādi|</p>

<p><hi rend="bold">alaggitvā</hi>ti imampi nāma apanītaṃ akāsīti evaṃ avinetvā, taṃ taṃ tassa hitapaṭipattiṃ nivāraṇaṃ katvāti attho| ñāyapaṭipattiṃ aticca eti pavattatīti <hi rend="bold">accayo,</hi> aparādho, purisena madditvā pavattito aparādho atthato purisaṃ aticca abhibhavitvā pavatto nāma hoti| tenāha <hi rend="bold">‘‘accayo maṃ, bhante, accagamā’’</hi>ti| avasesapaccayānaṃ samāgame eti phalaṃ etasmā uppajjati pavattati cāti <hi rend="bold">samayo,</hi> hetu yathā ‘‘samudāyo’’ti āha <hi rend="bold">‘‘ekaṃ kāraṇa’’</hi>nti| yaṃ panettha bhaddālittherassa aparipūrakāritāya bhikkhuādīnaṃ jānanaṃ, tampi kāraṇaṃ katvā ‘‘ahaṃ kho, bhante, na ussahāmī’’tiādinā vattabbanti dasseti|</p>

<p n="136"> <hi rend="bold">ekacittakkhaṇikā</hi>ti <pb ed="V" n="2.0070"/> paṭhamamaggacittakkhaṇena ekacittakkhaṇikā| <hi rend="bold">evaṃ āṇāpetuṃ na yutta</hi>nti saṅkamatthāya āṇāpetuṃ na yuttaṃ payojanābhāvato| anāciṇṇañcetaṃ buddhānaṃ, yadidaṃ padasā akkamanaṃ| tathā hi –</p>

<p rend="gatha1">‘‘akkamitvāna maṃ buddho, saha sissehi gacchatu|</p>

<p rend="gathalast">mā naṃ kalalaṃ akkamittha, hitāya me bhavissatī’’ti|| (bu. vaṃ. 2.53)|</p>

<p>sumedhapaṇḍitena <pb ed="M" n="2.0072"/> paccāsīsitaṃ na kataṃ| yathāha –</p>

<p rend="gatha1">‘‘dīpaṅkaro lokavidū, āhutīnaṃ paṭiggaho|</p>

<p rend="gathalast">ussīsake maṃ ṭhatvāna, idaṃ vacanamabravī’’ti|| (bu. vaṃ. 2.60)|</p>

<p><hi rend="bold">bhagavatā āṇatte sati tesampi evaṃ kātuṃ na yutta</hi>nti etthāpi eseva nayo| <hi rend="bold">etesaṃ paṭibāhituṃ yutta</hi>nti idaṃ aṭṭhānaparikappanavaseneva vuttaṃ| na hi buddhānaṃ kātuṃ āraddhaṃ nāma kiccaṃ kehici paṭibāhituṃ yuttaṃ nāma atthi paṭibāhituṃyeva akaraṇato| sammattaniyāmassa anokkantattā vuttaṃ <hi rend="bold">‘‘bāhirako’’</hi>ti|</p>

<p n="137"> <hi rend="bold">na kammaṭṭhānaṃ allīyatī</hi>ti cittaṃ kammaṭṭhānaṃ na otarati|</p>

<p n="140"> <hi rend="bold">punappunaṃ kārentī</hi>ti daṇḍakammapaṇāmanādikāraṇaṃ punappunaṃ kārenti| <hi rend="bold">sammāvattamhi na vattatī</hi>ti tassā tassā āpattiyā vuṭṭhānatthaṃ bhagavatā paññattasammāvattamhi na vattati| <hi rend="bold">anulomavatte na vattatī</hi>ti yena yena vattena saṅgho anulomiko hoti, tasmiṃ tasmiṃ anulomavatte na vattati vilomameva gaṇhāti, paṭilomena hoti| <hi rend="bold">nitthāraṇakavattamhī</hi>ti yena vattena saṅgho anulomiko hoti, sāpattikabhāvato nitthiṇṇo hoti, tamhi nitthāraṇavattasmiṃ na vattati| tenāha <hi rend="bold">‘‘āpattī’’</hi>tiādi| <hi rend="bold">dubbacakaraṇe</hi>ti dubbacassa bhikkhuno karaṇe|</p>

<p n="144"> <hi rend="bold">yāpetī</hi>ti vattati, sāsane tiṭṭhatīti attho| <hi rend="bold">abhiññāpattā</hi>ti ‘‘asuko asuko ca thero sīlavā kalyāṇadhammo bahussuto’’tiādinā abhiññātabhāvaṃ pattā adhigatabhiññātā|</p>

<p n="145"> <hi rend="bold">sattesu hāyamānesū</hi>ti kilesabahulatāya paṭipajjanakasattesu parihāyantesu paṭipathesu <pb ed="V" n="2.0071"/> jāyamānesu| <hi rend="bold">antaradhāyati nāma</hi> tadādhāratāya| <hi rend="bold">diṭṭhadhammikā</hi> parūpavādādayo| <hi rend="bold">samparāyikā</hi> apāyadukkhavisesā| āsavanti tena tena paccayena pavattantīti <hi rend="bold">āsavā| nesa</hi>nti parūpavādādiāsavānaṃ| <hi rend="bold">te</hi>ti vītikkamadhammā|</p>

<p><hi rend="bold">akālaṃ dassetvā</hi>ti sikkhāpadapaññattiyā akālaṃ dassetvā| <hi rend="bold">uppatti</hi>nti āsavaṭṭhāniyānaṃ dhammānamuppattiṃ| sikkhāpadapaññattiyā <hi rend="bold">kālaṃ, tāva</hi> <pb ed="M" n="2.0073"/> <hi rend="bold">senāsanāni pahonti,</hi> tena āvāsamacchariyādihetunā sāsane ekacce āsavaṭṭhāniyā dhammā na uppajjanti| <hi rend="bold">iminā nayenā</hi>ti iminā pana hetunā padasodhammasikkhāpadānaṃ saṅgaho daṭṭhabbo|</p>

<p><hi rend="bold">yasa</hi>nti kittisaddaṃ parivārañca| sāgatattherassa nāgadamanakittiyasādivasena surāpānasaṅkhāto āsavaṭṭhāniyo dhammo uppajji|</p>

<p><hi rend="bold">rasena rasaṃ saṃsandetvā</hi>ti upādinnakaphassarasena anupādinnakaphassarasaṃ saṃsandetvā|</p>

<p n="146"> na kho, bhaddāli, eseva hetu, atha kho aññampi atthīti dassento bhagavā <hi rend="bold">‘‘apicā’’</hi>tiādimāha| tena dhammassa sakkaccasavane theraṃ niyojeti|</p>

<p n="147"> <hi rend="bold">visevanācāra</hi>nti adantakiriyaṃ| <hi rend="bold">parinibbāyatī</hi>ti vūpasammati| tattha adantakiriyaṃ pahāya danto hoti| <hi rend="bold">yugassā</hi>ti rathadhurassa|</p>

<p><hi rend="bold">anukkame</hi>ti anurūpaparigame| tadavatthānurūpaṃ pādānaṃ <hi rend="bold">ukkhipane nikkhipane</hi> ca| tenāha <hi rend="bold">‘‘cattāro pāde’’</hi>tiādi| <hi rend="bold">rajjubandhanavidhānenā</hi>ti pādato bhūmiyā mocanavidhānena| <hi rend="bold">evaṃ karaṇattha</hi>nti yathā asse nisinnasseva bhūmiṃ gahetuṃ sakkā, evaṃ cattāro pāde tathā katvā attano niccalabhāvakaraṇatthaṃ| <hi rend="bold">maṇḍale</hi>ti maṇḍaladhāvikāyaṃ| <hi rend="bold">pathavīkamane</hi>ti pathaviṃ phuṭṭhamattena gamane| tenāha <hi rend="bold">‘‘aggaggakhurehī’’</hi>ti| <hi rend="bold">okkantakaraṇasmi</hi>nti okkantetvā parasenāsammaddana okkantakaraṇe| <hi rend="bold">ekasmiṃ ṭhāne</hi>ti catūsu pādesu yattha katthaci ekasmiṃ ṭhāne gamanaṃ codentīti attho, so panettha sīghataro adhippeto| <hi rend="bold">davatte</hi>ti mariyādākopanehi nānappayojane, parasenāya pavattamahānādapaharaṇehi attho| tenāha <hi rend="bold">‘‘yuddhakālasmi’’</hi>ntiādi|</p>

<p><hi rend="bold">raññā jānitabbaguṇe</hi>ti yathā rājā assassa guṇe jānāti, evaṃ tena jānitabbaguṇakāraṇaṃ <pb ed="V" n="2.0072"/> kāreti| <hi rend="bold">assarājavaṃse</hi>ti dussahaṃ dukkhaṃ patvāpi yathā ayaṃ rājavaṃsānurūpakiriyaṃ na jahissati, evaṃ sikkhāpane| sikkhāpanameva hi sandhāya sabbattha <hi rend="bold">‘‘kāraṇaṃ kāretī’’</hi>ti vuttaṃ tassa karaṇakārāpanapariyāyattā|</p>

<p><hi rend="bold">yathā</hi> <pb ed="M" n="2.0074"/> <hi rend="bold">uttamajavo hotī</hi>ti javadassanaṭṭhāne yathā hayo uttamajavaṃ na hāpesi, evaṃ sikkhāpeti| <hi rend="bold">uttamahayabhāve, yathā uttamahayo hotī</hi>ti kammakaraṇakāle attano uttamasabhāvaṃ aniguhitvā avajjetvā yathā atthasiddhi hoti, evaṃ paramajavena sikkhāpeti| yathā kiriyā vinā dabbampi vinā kiriyaṃ na bhavati, evaṃ daṭṭhabbanti dassetuṃ <hi rend="bold">‘‘tattha pakatiyā’’</hi>tiādi vuttaṃ|</p>

<p><hi rend="bold">tatrā</hi>ti tasmiṃ pakatiyā uttamahayasseva uttamahayakāraṇārahattā uttamajavapaṭipajjane| <hi rend="bold">māsakhādakaghoṭakāna</hi>nti māsaṃ khāditvā yathā tathā viguṇakhaluṅgakānaṃ| <hi rend="bold">valañjakadaṇḍa</hi>nti raññā gahetabbasuvaṇṇadaṇḍaṃ| <hi rend="bold">dhātupatthaddho</hi>ti attanāva samuppāditadhātuyā upatthambhito hutvā|</p>

<p><hi rend="bold">uttame sākhalye</hi>ti paramasakhilabhāve sakhilavācāya eva dametabbatāya| tenāha <hi rend="bold">‘‘muduvācāya hī’’</hi>tiādi|</p>

<p><hi rend="bold">arahattaphalasammādiṭṭhiyā</hi>ti phalasamāpattikāle pavattasammāñāṇaṃ| <hi rend="bold">sammāñāṇaṃ pubbe vuttasammādiṭṭhiyevā</hi>ti pana idaṃ phalasammādiṭṭhibhāvasāmaññena vuttaṃ| keci pana ‘‘paccavekkhaṇañāṇa’’nti vadanti, taṃ na yujjati ‘‘asekkhenā’’ti visesitattā| tampi asekkhañāṇanti ce? evampi nippariyāya sekkhaggahaṇe pariyāyasekkhaggahaṇaṃ na yuttameva, kiccabhedena vā vuttanti daṭṭhabbaṃ| ekā eva hi sā paññā nibbānassa paccakkhakiriyāya sammādassanakiccaṃ upādāya ‘‘sammādiṭṭhī’’ti vuttā, sammājānanakiccaṃ upādāya ‘‘sammāñāṇa’’nti| aññātāvindriyavasena vā <hi rend="bold">sammādiṭṭhi,</hi> paññindriyavasena <hi rend="bold">sammāñāṇa</hi>nti evamettha attho daṭṭhabbo| maggaphalāvahāya desanāya saṅkhepatova āgatattā vuttaṃ <hi rend="bold">‘‘ugghaṭitaññupuggalassa vasenā’’</hi>ti|</p>

<p rend="centre">bhaddālisuttavaṇṇanāya līnatthappakāsanā samattā|</p>

</xml>