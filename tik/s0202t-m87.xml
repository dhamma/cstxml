<xml src="s0202t-m87.xml">

<p rend="subhead"><readunit id="m87">7. piyajātikasuttavaṇṇanā</readunit></p>

<p rend="bodytext" n="353"><hi rend="paranum">353</hi><hi rend="dot">.</hi> <hi rend="bold">pakatiniyāmenā</hi>ti <pb ed="V" n="2.0159"/><pb ed="M" n="2.0160"/> yathā sokuppattito pubbe iti kattabbesu asammohavasena cittaṃ pakkhandati, tāni cassa upaṭṭhahanti, na evaṃ sokassa cittasaṅkocasabhāvato| tena vuttaṃ <hi rend="bold">‘‘pakatiniyāmena pana na paṭibhantī’’</hi>ti| keci pana ‘‘sāmantā katipaye na kuṭumbaṃ sandhāreti| tenāha <hi rend="bold">‘na sabbena sabbaṃ paṭibhantī’</hi>ti’’ vadanti| <hi rend="bold">etthā</hi>ti dutiyapade| anekatthattā dhātūnaṃ ‘‘na paṭibhātī’’ti padassa ‘‘na ruccatī’’ti atthamāha| <hi rend="bold">na paṭibhātī</hi>ti vā bhuñjitukāmatācittaṃ na upaṭṭhitanti attho| <hi rend="bold">patiṭṭhitokāsa</hi>nti indriyāviṭṭhaṭṭhānaṃ vadati| piyāyitabbato piyo jāti uppattiṭṭhānaṃ etesanti <hi rend="bold">piyajātikā</hi>| piyo pabhuti etesanti piyappabhutikāti vattabbe, u-kārassa va-kāraṃ, ta-kārassa ca lopaṃ katvā <hi rend="bold">‘‘piyappabhāvikā’’</hi>ti vuttaṃ| tenāha <hi rend="bold">‘‘piyato pabhavantī’’</hi>ti|</p>

<p rend="bodytext" n="355"><hi rend="paranum">355</hi><hi rend="dot">.</hi> para-saddena samānatthaṃ ajjhattikabhāvanisedhanatthaṃ ‘‘pire’’ti padanti āha <hi rend="bold">‘‘amhākaṃ pare’’</hi>ti| <hi rend="bold">pire</hi>ti vā ‘‘parato’’ti iminā samānatthaṃ nipātapadanti āha <hi rend="bold">‘‘cara pireti parato gacchā’’</hi>ti|</p>

<p rend="bodytext" n="356"><hi rend="paranum">356</hi><hi rend="dot">.</hi> <hi rend="bold">dvidhā chetvā</hi>ti ettha yadi itthī tassa purisassa piyā, kathaṃ dvidhā chindatīti āha <hi rend="bold">‘‘yadi hī’’</hi>tiādi|</p>

<p rend="bodytext" n="357"><hi rend="paranum">357</hi><hi rend="dot">.</hi> <hi rend="bold">kathaṃ katheyya</hi>nti yathā bhagavā etassa brāhmaṇassa kathesi, so ca me kathesi, tathā cāhaṃ katheyyaṃ| <hi rend="bold">maraṇavasena vipariṇāmo</hi> attabhāvassa parivattattā| <hi rend="bold">palāyitvā gamanavasena</hi> aññathābhāvo mittasanthavassa samāgamassa ca aññathābhūtattā|</p>

<p rend="bodytext"><hi rend="bold">chaḍḍitabhāvenā</hi>ti parivattitabhāvena| <hi rend="bold">hatthagamanavasena aññathābhāvo</hi> pubbe savase vattitānaṃ idāni vase avattanabhāvena|</p>

<p rend="bodytext"><hi rend="bold">ācamehī</hi>ti <pb ed="V" n="2.0160"/> ācamanaṃ mukhavikkhālanaṃ kārehi| yasmā mukhaṃ vikkhālentā hi hatthapāde dhovitvā vikkhālenti, tasmā <hi rend="bold">‘‘ācamitvā’’</hi>ti vatvā pacchāpi tassa atthaṃ dassento <hi rend="bold">‘‘mukhaṃ vikkhāletvā’’</hi>ti āha| sesaṃ suviññeyyameva|</p>

<p rend="centre">piyajātikasuttavaṇṇanāya līnatthappakāsanā samattā|</p>

</xml>