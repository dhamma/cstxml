<xml src="s0203t-m103.xml">

<p rend="subhead"><pgroup id="m103"/><readunit id="m103">3. kintisuttavaṇṇanā</readunit></p>

<p n="34"> <hi rend="bold">bhavo</hi>ti <pb ed="V" n="2.0025"/> paritto| <hi rend="bold">abhavo</hi>ti mahanto| vuddhiattho hi ayaṃ a-kāro, ‘‘saṃvarāsaṃvaro, phalāphala’’ntiādīsu viya, tasmā <hi rend="bold">bhavābhavahetū</hi>ti khuddakassa mahantassa vā bhavassa hetu, taṃ paccāsīsamānoti attho| tenāha – <hi rend="bold">‘‘tasmiṃ tasmiṃ bhave sukhaṃ vedissāmī’’</hi>tiādi|</p>

<p n="35"> lokuttarabodhipakkhiyadhamme uddissa puthujjanānaṃ vivādo sambhavatīti āha – <hi rend="bold">‘‘lokiyalokuttarāva kathitā’’</hi>ti| lokiyāpi hi bodhipakkhiyadhammā lokuttaradhammādhigamassa āsannakāraṇattā visesakāraṇanti yāva aññehi lokiyadhammehi abhivisiṭṭhoti katvā, <hi rend="bold">‘‘imesu sattatiṃsabodhipakkhiyadhammesū’’</hi>ti avisesena vuttaṃ| <hi rend="bold">atthato nānaṃ hotī</hi>ti atthato bhedo hoti bodhipakkhiyadhammānaṃ samadhigatattā| na hi kāyādayo bhāvetabbā, satiyeva pana bhāvetabbāti| <hi rend="bold">byañjanato nānaṃ</hi> bhedaṃ| <hi rend="bold">imināpi kāraṇenā</hi>ti imāyapi yuttiyā| idāni taṃ yuttiṃ dassento – <hi rend="bold">‘‘atthañca byañjanañcā’’</hi>tiādimāha<pb ed="M" n="2.0239"/>| tattha <hi rend="bold">samānetvā</hi>ti suttantarato samānetvā, suttantarapadehi ca samānetvā| <hi rend="bold">aññathā</hi>ti aññato, bhūtato apagataṃ katvāti attho| <hi rend="bold">micchā ropitabhāvo</hi>ti ayāthāvato ṭhapitabhāvo| <hi rend="bold">atthañca byañjanañca viññāpanakāraṇamevā</hi>ti aviparītatthassa saddassa ca bujjhanahetutāya|</p>

<p n="37"> idha dhammavinayaṭṭhāne <hi rend="bold">satiyeva satipaṭṭhānanti gahitā,</hi> atthato sameti nāma yāthāvato atthassa gahitattā| asabhāvaniruttibhāvato byañjanato nānattanti taṃ liṅgabhedena vacanabhedena ca dassento, <hi rend="bold">‘‘satipaṭṭhānoti vā satipaṭṭhānāti vā micchā ropethā’’</hi>ti āha| <hi rend="bold">appamattaka</hi>nti aṇumattaṃ sallahukaṃ, na garutaraṃ adhanitaṃ katvā vattabbampi <hi rend="bold">dhanitaṃ</hi> ghosavantaṃ <hi rend="bold">katvā ropite</hi> vuttadosābhāvatoti tenāha – <hi rend="bold">‘‘nibbutiṃ pattuṃ sakkā hotī’’</hi>ti|</p>

<p>byañjanassa micchāropanaṃ na visesantarāyakaraṃ hotīti ñāpanatthaṃ, <hi rend="bold">catusu maggesu pañhaṃ kathetvāva parinibbuto| suttantabyañjanaṃ sandhāyetaṃ vuttaṃ</hi> – ‘‘appamattakaṃ kho panā’’ti|</p>

<p n="38"> <hi rend="bold">atha catutthavāre vivādo kasmā</hi> jāto? yāvatā nesaṃ vacanaṃ atthato ceva sameti byañjanato cāti adhippāyo| <hi rend="bold">saññāya vivādo</hi>ti kiñcāpi sameti atthato ceva byañjanato <pb ed="V" n="2.0026"/> ca, saññā pana nesaṃ avisuddhā, tāya saññāya vasena vivādo jātoti dassento <hi rend="bold">‘‘aha’’</hi>ntiādimāha| ahaṃ satipaṭṭhānanti vadāmi, ayaṃ satipaṭṭhānoti vadatīti evaṃ tesaṃ ñāṇaṃ hotīti imamatthaṃ, <hi rend="bold">‘‘eseva nayo’’</hi>ti iminā atidisati|</p>

<p n="39"> <hi rend="bold">na codanatthāya vegāyitabba</hi>nti sīghaṃ sīghaṃ na codanā kātabbāti attho| <hi rend="bold">tasmā</hi>ti yasmā ekacco kodhanabhāvena evaṃ paṭipphari, tasmā| <hi rend="bold">anādānadiṭṭhī</hi>ti ādiyitvā anabhinivisanato anādānadiṭṭhī adaḷhaggāhī| <hi rend="bold">pakkhipanto viyā</hi>ti gilitvā pakkhipanto viya|</p>

<p><hi rend="bold">upaghāto</hi>ti cittappaghāto pharasupaghāto viya| <hi rend="bold">vaṇaghaṭṭitassa viyā</hi>ti vaṇe ghaṭṭitassa viya <hi rend="bold">dukkhuppatti</hi> cittadukkhuppatti| <hi rend="bold">dve vāre vatvāpi visajjetī</hi>ti suppaṭinissaggī evaṃ pageva coditamatte vissajjeti ceti adhippāyo<pb ed="M" n="2.0240"/>| kathanavasena ca <hi rend="bold">kāyacittakilamatho| evarūpo</hi>ti sahasā avissajjentena codakassa vihesāvādo hutvāpi akkodhanādisabhāvo|</p>

<p><hi rend="bold">upekkhā</hi>ti sakena kammena paññāyissatīti tasmiṃ puggale ajjhupekkhaṇā| <hi rend="bold">upekkhaṃ atimaññati nāma</hi> tassa anācārassa anajjhupekkhaṇato|</p>

<p n="40"> <hi rend="bold">vacanasañcāro</hi>ti pesuññavasena aññathāvacanupasaṃhāro| <hi rend="bold">diṭṭhipaḷāso</hi>ti yugaggāhavasena laddhi| sā pana <hi rend="bold">cittassa anārādhaniyabhāvo</hi> satthucittassa anārādhakabhāvo| <hi rend="bold">kalaho</hi>ti adhikaraṇuppādavasena pavatto viggaho bhaṇḍanassa pubbabhāgo|</p>

<p><hi rend="bold">yena kāraṇenā</hi>ti yena dhammena satthusāsanena| tameva hi sandhāya vadati – <hi rend="bold">‘‘dhammoti sāraṇīyadhammo adhippeto’’</hi>ti| <hi rend="bold">etthā</hi>ti ‘‘dhammassa cānudhamma’’nti ettha| <hi rend="bold">dhammo</hi>ti sambuddhassa tassa tathā pavattaṃ byākaraṇaṃ yathā vivādāpannā saññattiṃ gacchanti| tenāha – <hi rend="bold">‘‘tesaṃ bhikkhūnaṃ saññattikaraṇa’’</hi>nti| tadeva byākaraṇaṃ anudhammoti bhikkhunā vuccamāno anupavatto dhammo| tenāha – <hi rend="bold">‘‘tadeva byākaroti nāmā’’</hi>ti| <hi rend="bold">kocī</hi>ti yo koci| <hi rend="bold">sahadhammiko</hi> sakāraṇo| aññattho ayaṃ kiṃ saddoti āha <hi rend="bold">‘‘añño’’</hi>ti| <hi rend="bold">assā</hi>ti vuttanayena paṭipannabhikkhuno, tassa paṭipatti na kenaci garahaṇīyā hotīti attho| sesaṃ sabbaṃ suviññeyyameva|</p>

<p rend="centre">kintisuttavaṇṇanāya līnatthappakāsanā samattā|</p>

</xml>