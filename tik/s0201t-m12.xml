<xml src="s0201t-m12.xml">

<p rend="subhead"><readunit id="m12">2. mahāsīhanādasuttavaṇṇanā</readunit></p>

<p rend="subhead">vesālīnagaravaṇṇanā</p>

<p rend="bodytext" n="146"><hi rend="paranum">146</hi><hi rend="dot">.</hi> <hi rend="bold">aparāpara</hi>nti <pb ed="M" n="2.0015"/><pb ed="V" n="2.0014"/> punappunaṃ| <hi rend="bold">visālībhūtatāyā</hi>ti gāvutantaraṃ gāvutantaraṃ puthubhūtatāya| <hi rend="bold">tatrā</hi>ti tassaṃ visālībhūtatāyaṃ| <hi rend="bold">chaḍḍitamatte</hi>ti vissaṭṭhamatte| <hi rend="bold">ūmibhayādīhī</hi>ti ūmikumbhīlāvaṭṭasaṃsukābhayehi| udakappavāhenāgatassapi ca usmā na vigacchati, usmā ca nāma īdisassa saviññāṇakatāya bhaveyyāti <hi rend="bold">‘‘siyā gabbho’’</hi>ti cintesi| <hi rend="bold">tathā</hi> hītiādi tattha kāraṇacintā| puññavantatāya <hi rend="bold">duggandhaṃ</hi> nāhosi, susumatāya <hi rend="bold">pūtikabhāvo</hi>| dārakānaṃ puññūpanissayato <hi rend="bold">aṅguṭṭhakato cassa khīraṃ nibbatti,</hi> khīrabhattañca labhi| carimakabhave bodhisatte kucchigate bodhisattamātu viya udaracchaviyā acchavippasannatāya nicchavi viyāti katvā āha <hi rend="bold">‘‘nicchavī ahesu’’</hi>nti| <hi rend="bold">tesa</hi>nti dvinnaṃ dārakānaṃ| <hi rend="bold">mātāpitaro</hi>ti posakamātāpitaro| <hi rend="bold">abhisiñcitvā rājānaṃ akaṃsu</hi> rajjasampattiyā dāyakassa kammassa katattā, asambhinne eva rājakule uppannattā ca| kumārassa puññānubhāvasañcoditā devatādhiggahitāti keci|</p>

<p rend="bodytext"><hi rend="bold">purassa apare</hi>ti purassa aparadisāya gāvutamatte ṭhāne jīvakambavanaṃ viya sapākāramandirake| <hi rend="bold">acirapakkanto</hi>ti ettha na desantarapakkamanaṃ adhippetaṃ, atha kho sāsanato apakkamananti dassento <hi rend="bold">‘‘vibbhamitvā’’</hi>tiādimāha| tenevāha ‘‘imasmā dhammavinayā’’ti| <hi rend="bold">parisatī</hi>ti parisāyaṃ, janasamūheti attho| janasamūhagato pana <hi rend="bold">‘‘parisamajjhe’’</hi>ti vutto| bhāvanāmanasikārena vinā pakatiyāva manussehi nibbattetabbo dhammoti <hi rend="bold">manussadhammo,</hi> manussattabhāvāvaho vā dhammo <hi rend="bold">manussadhammo,</hi> anuḷāraṃ parittakusalaṃ| yaṃ asatipi buddhuppāde vattati, yañca sandhāyāha ‘‘hīnena brahmacariyena, khattiye upapajjatī’’ti| ‘‘amhākaṃ buddho’’ti buddhe mamattakārino <hi rend="bold">buddhamāmakā</hi>| sesapadadvayepi eseva nayo|</p>

<p rend="subhead">uttarimanussadhammādivaṇṇanā</p>

<p rend="bodytext">alaṃ <pb ed="M" n="2.0016"/> ariyāya ariyabhāvāyāti <hi rend="bold">alamariyo,</hi> rūpāyatanaṃ jānāti cakkhuviññāṇaṃ viya passati cāti <hi rend="bold">ñāṇadassanaṃ,</hi> dibbacakkhu| sammasanupage ca pana dhamme lakkhaṇattayañca tathā jānāti <pb ed="V" n="2.0015"/> passati cāti <hi rend="bold">ñāṇadassanaṃ,</hi> vipassanā| nibbānaṃ, cattāri vā saccāni asammohapaṭivedhato jānāti passati cāti <hi rend="bold">ñāṇadassanaṃ,</hi> maggo| phalaṃ pana nibbānavaseneva yojetabbaṃ| paccavekkhaṇā maggādhigatassa atthassa paccakkhato jānanaṭṭhena <hi rend="bold">ñāṇadassanaṃ,</hi> sabbaññutā anāvaraṇatāya samantacakkhutāya ca <hi rend="bold">ñāṇadassanaṃ| lokuttaramaggo adhippeto,</hi> tasmiñhi paṭisiddhe sabbesampi buddhaguṇānaṃ asambhavoti adhippāyo| tenāha <hi rend="bold">‘‘tañhi so bhagavato paṭisedhetī’’</hi>ti|</p>

<p rend="bodytext"><hi rend="bold">sukhumaṃ dhammantaraṃ</hi> nāma jhānavipassanādikaṃ ācariyānuggahena <hi rend="bold">gahitaṃ nāma natthi| takkapariyāhata</hi>nti ‘‘iti bhavissati, evaṃ bhavissatī’’ti taṃtaṃdassetabbamatthatakkanena vitakkanamattena parito āhataṃ parivattitaṃ katvā| tenāha <hi rend="bold">‘‘takketvā’’</hi>tiādi| <hi rend="bold">lokiyapaññaṃ anujānāti</hi> upanisinnaparisāya anukūladhammakathanatoti adhippāyo| tenāha <hi rend="bold">‘‘samaṇo gotamo’’</hi>tiādi| paṭibhātīti paṭibhānaṃ, ‘‘iti vakkhāmī’’ti evaṃpavattaṃ kathanacittaṃ, tato paṭibhānato jānanaṃ paṭibhānaṃ, āgamābhāvato sayameva upaṭṭhitattā <hi rend="bold">sayaṃpaṭibhānaṃ</hi>| tenāha <hi rend="bold">‘‘imināssa dhammesu paccakkhabhāvaṃ paṭibāhatī’’</hi>ti| <hi rend="bold">suphusita</hi>nti nibbivaraṃ| aphusitatte hi sukhena vacīghoso na niccharati| <hi rend="bold">dantāvaraṇa</hi>nti oṭṭhadvayaṃ| jivhāpi thaddhatāya sukhena vacīghoso na niccharatīti āha <hi rend="bold">‘‘mudukā jivhā’’</hi>ti| karavīkarutamañjutāya <hi rend="bold">madhuro saro</hi>| elaṃ vuccati doso, elaṃ gaḷatīti elagaḷā, na elagaḷā <hi rend="bold">anelagaḷā,</hi> niddosā, na rujjhatīti attho| sabbametaṃ rañjanasseva kāraṇaṃ dassento vadati|</p>

<p rend="bodytext"><hi rend="bold">pañca dhammā</hi>ti gambhīrañāṇacariyabhūtānaṃ khandhādīnaṃ uggahaṇa-savana-dhāraṇa-paricaya-yonisomanasikāre sandhāyāha| <hi rend="bold">takkarassa sammā dukkhakkhayāyā</hi>ti ettha <hi rend="bold">sammā</hi>-saddo ubhayatthāpi yojetabbo ‘‘sammā takkarassa sammā dukkhakkhayāyā’’ti| yo hi sammā dhammaṃ paṭipajjati, tasseva sammā dukkhakkhayo hoti| yo pana vuttanayena takkaro, tassa niyyānaṃ atthato dhammasseva niyyānanti āha <hi rend="bold">‘‘so dhammo…pe.… niyyāti gacchatī’’</hi>ti|</p>

<p rend="bodytext" n="147"><hi rend="paranum">147</hi><hi rend="dot">.</hi> <hi rend="bold">kodhano</hi>ti <pb ed="M" n="2.0017"/> kujjhanasīlo| yasmā pana sunakkhatto kodhavasena kurūro pharusavacano ca, tasmā āha <hi rend="bold">‘‘kodhanoti caṇḍo pharuso cā’’</hi>ti| <hi rend="bold">tasmiṃ attabhāve maggaphalānaṃ upanissayo natthī</hi>ti tasmiṃ attabhāve uppajjanārahānaṃ maggaphalānaṃ upanissayo natthi| <hi rend="bold">taṃ buddhā ‘‘moghapuriso’’ti vadanti</hi> yathā taṃ sudinnalāḷudāyiādike| <hi rend="bold">upanissaye satipi tasmiṃ khaṇe magge vā phale vā asati ‘‘moghapuriso’’ti vadanti</hi> yathā taṃ dhaniyūpasenattherādike| samucchinnopanissaye pana vattabbameva natthi| yathā ‘‘makkhali moghapuriso manussakhippaṃ <pb ed="V" n="2.0016"/> maññe’’ti (a. ni. 1.311) tathā sunakkhattopīti āha <hi rend="bold">‘‘imassa panā’’</hi>tiādi| <hi rend="bold">assā</hi>ti etena| kattari hidaṃ sāmivacanaṃ| <hi rend="bold">kodhenā</hi>ti kodhahetunā|</p>

<p rend="bodytext"><hi rend="bold">bhagavato</hi>ti sampadānavacanaṃ kuddhapadāpekkhāya| <hi rend="bold">pubbe</hi>ti bhikkhukāle| <hi rend="bold">saddaṃ sotukāmo</hi>ti so kira dibbacakkhunā tāvatiṃsabhavane devatānaṃ rūpaṃ passanto oṭṭhacalanaṃ passati, na pana saddaṃ suṇāti, tasmā tāsaṃ saddaṃ sotukāmo ahosi| tena vuttaṃ <hi rend="bold">‘‘saddaṃ sotukāmo…pe.… pucchī’’</hi>ti| so ca atīte ekaṃ sīlavantaṃ bhikkhuṃ kaṇṇasakkhaliyaṃ paharitvā badhiramakāsi, tasmā parikammaṃ karontopi abhabbova dibbasotādhigamāya| taṃ sandhāya vuttaṃ <hi rend="bold">‘‘upanissayo natthīti ñatvā parikammaṃ na kathesī’’</hi>ti| <hi rend="bold">cintesī</hi>ti attano micchāparivitakkitena ayoniso ummujjanto cintesi|</p>

<p rend="bodytext">niyyānikattāvabodhanato abhedopacārena <hi rend="bold">‘‘desanādhammo niyyāniko’’</hi>ti vutto| niyyāno vā ariyamaggo bodhetabbo etassa atthīti <hi rend="bold">niyyāniko desanādhammo| attani atthitaṃ dasseti</hi> kiccasiddhidassanena tattha tattha pākaṭīkatattā, na paṭiññāmattena| tathā hi yathāparādhaṃ taṃtaṃsikkhāpadapaññattiyā yathādhammaṃ veneyyajjhāsayānurūpañca aviparītadhammadesanāya devamanussehi yathābhisaṅkhatapañhānaṃ tadajjhāsayānukūlaṃ ṭhānaso vissajjanena ca bhagavato sabbattha appaṭihatañāṇacārabhāvena <hi rend="bold">sabbaññutaññāṇaṃ</hi> viññūnaṃ pākaṭaṃ, tathā tattha tattha yamakapāṭihāriyakaraṇādīsu <hi rend="bold">iddhividhañāṇādīnī</hi>ti| tenāha <hi rend="bold">‘‘mayhañcā’’</hi>tiādi| anveti yathāgahitasaṅketassa anugamanavasena eti <pb ed="M" n="2.0018"/> jānātīti <hi rend="bold">anvayo</hi>| tenāha <hi rend="bold">‘‘anubujjhatīti attho’’</hi>ti| saṅketānugamanañcettha ‘‘yathāparādhaṃ taṃtaṃsikkhāpadapaññattiyā’’tiādinā vuttanayameva| <hi rend="bold">evaṃ yojanā veditabbā</hi>ti yathā sabbaññutaññāṇena yojanā katā, evaṃ ‘‘evarūpampi nāma mayhaṃ iddhividhañāṇasaṅkhātaṃ uttarimanussadhamma’’ntiādinā tattha tattha yojanā veditabbā|</p>

<p rend="centre">uttarimanussadhammādivaṇṇanā niṭṭhitā|</p>

<p rend="subhead">dasabalañāṇavaṇṇanā</p>

<p rend="bodytext" n="148"><hi rend="paranum">148</hi><hi rend="dot">.</hi> yadipi ādito abhiññāttayavasena desanāya āgatattā cetopariyañāṇānantaraṃ upari tisso abhiññā vattabbā siyunti vattabbaṃ siyā, atthato pana vijjāttayaṃ yathāvuttabhiññāttayamevāti <pb ed="V" n="2.0017"/> katvā <hi rend="bold">‘‘tisso vijjā vattabbā siyu’’</hi>nti vuttaṃ| kasmā panettha <hi rend="bold">‘‘tāsu vuttāsu upari dasabalañāṇaṃ na paripūratī’’</hi>ti vuttaṃ, nanu imāni ñāṇāni sesābhiññā viya attano visayassa abhijānanaṭṭhaṃ upādāya abhiññāsu vattabbāni, akampiyaṭṭhaṃ pana upatthambhanaṭṭhañca upādāya balañāṇesu yathā sammāsatiādayo indriyabalabojjhaṅgamaggaṅgesūti? nayidamevaṃ| tattha hi dhammānaṃ dhammakiccavisesavibhāvanaparāya desanāya vuttaṃ, idha pana satthu guṇavisesavibhāvanaparāya desanāya tathā vattuṃ na sakkā atthato anaññattā, ekaccānaṃ puthujjanānaṃ evaṃ cittaṃ uppajjeyya ‘‘kimidaṃ bhagavā heṭṭhā vuttaguṇe punapi gaṇhanto guṇādhikadassanaṃ karotī’’ti| tasmā suvuttametaṃ ‘‘upari dasabalañāṇaṃ na paripūratī’’ti|</p>

<p rend="bodytext"><hi rend="bold">aññehi asādhāraṇānī</hi>ti kasmā vuttaṃ (a. ni. ṭī. 3.10.21), nanu cetāni sāvakānampi ekaccānaṃ uppajjantīti? kāmaṃ uppajjanti, yādisāni pana buddhānaṃ ṭhānāṭṭhānañāṇādīni, na tādisāni tadaññesaṃ kadācipi uppajjantīti aññehi asādhāraṇānīti| tenāha <hi rend="bold">‘‘tathāgatasseva balānī’’</hi>ti| imameva hi yathāvuttalesaṃ apekkhitvā tadabhāvato āsayānusayañāṇādīsu eva asādhāraṇaguṇasamaññā niruḷhā| kāmaṃ ñāṇabalānaṃ ñāṇasambhāro visesapaccayo, puññasambhāropi pana nesaṃ paccayo eva<pb ed="M" n="2.0019"/>, ñāṇasambhārassapi vā puññasambhārabhāvato <hi rend="bold">‘‘puññussayasampattiyā āgatānī’’</hi>ti vuttaṃ|</p>

<p rend="bodytext"><hi rend="bold">pakatihatthikula</hi>nti (saṃ. ni. 2.22) giricaranadīcaravanacarādippabhedā gocariyakālāvakanāmā sabbāpi balena pākatikā hatthijāti| <hi rend="bold">dasannaṃ purisāna</hi>nti thāmamajjhimānaṃ dasannaṃ purisānaṃ| ekassa tathāgatassa kāyabalanti ānetvā sambandho| <hi rend="bold">ekassā</hi>ti ca tathā heṭṭhākathāyaṃ āgatattā desanāsotena vuttaṃ| <hi rend="bold">nārāyanasaṅghātabala</hi>nti ettha nārā vuccanti rasmiyo, tā bahū nānāvidhā ito uppajjantīti <hi rend="bold">nārāyanaṃ,</hi> vajiraṃ, tasmā nārāyanasaṅghātabalanti vajirasaṅghātabalanti attho| <hi rend="bold">ñāṇabalaṃ pana pāḷiyaṃ āgatameva,</hi> na kāyabalaṃ viya aṭṭhakathāruḷhamevāti adhippāyo| <hi rend="bold">‘‘saṃyuttake āgatāni tesattati ñāṇāni sattasattati ñāṇānī’’</hi>ti vuttaṃ (vibha. mūlaṭī. 760), tattha pana nidānavagge sattasattati āgatāni catucattārīsañca, tesattati pana paṭisambhidāmagge (paṭi. ma. 1.73 mātikā) sutamayādīni āgatāni dissanti, na saṃyuttake| <hi rend="bold">aññānipī</hi>ti etena ñāṇavatthuvibhaṅge ekakādivasena vuttāni, aññattha ca ‘‘pubbante ñāṇa’’ntiādinā (dha. sa. 1076) brahmajālādīsu (dī. ni. 1.36) ca ‘‘tayidaṃ tathāgato pajānāti, imāni diṭṭhiṭṭhānāni evaṃ gahitānī’’tiādinā vuttāni anekāni ñāṇappabhedāni saṅgaṇhāti| yāthāvapaṭivedhato sayañca <pb ed="V" n="2.0018"/> akampiyaṃ puggalañca taṃsamaṅgiṃ neyyesu adhibalaṃ karotīti āha <hi rend="bold">‘‘akampiyaṭṭhena upatthambhanaṭṭhena cā’’</hi>ti|</p>

<p rend="bodytext">usabhassa idanti <hi rend="bold">āsabhaṃ,</hi> (a. ni. ṭī. 2.4.8) seṭṭhaṃ ṭhānaṃ| sabbaññutapaṭijānanavasena abhimukhaṃ gacchanti, aṭṭha vā parisā upasaṅkamantīti <hi rend="bold">āsabhā,</hi> pubbabuddhā| <hi rend="bold">idaṃ panā</hi>ti buddhānaṃ ṭhānaṃ sabbaññutameva vadati| <hi rend="bold">tiṭṭhamānovā</hi>ti avadantopi (saṃ. ni. ṭī. 2.2.22) tiṭṭhamānova paṭijānāti nāmāti attho| <hi rend="bold">upagacchatī</hi>ti anujānāti|</p>

<p rend="bodytext"><hi rend="bold">aṭṭhasu parisāsū</hi>ti ‘‘abhijānāmi kho panāhaṃ, sāriputta, anekasataṃ khattiyaparisaṃ…pe.… tatra vata maṃ bhayaṃ vā sārajjaṃ vā okkamissatīti nimittametaṃ, sāriputta, na samanupassāmī’’ti (ma. ni. 1.151) vuttāsu aṭṭhasu parisāsu| <hi rend="bold">abhītanādaṃ</hi> <pb ed="M" n="2.0020"/> <hi rend="bold">nadatī</hi>ti parato dassitañāṇayogena dasabalohanti abhītanādaṃ nadati| <hi rend="bold">sīhanādasuttena khandhavagge</hi> (saṃ. ni. 3.78) āgatena|</p>

<p rend="bodytext">‘‘devamanussānaṃ catucakkaṃ vattatī’’ti (a. ni. 4.31) suttasesena sappurisūpassayādīnaṃ phalasampattipavatti, purimasappurisūpassayādiṃ upanissāya pacchimasappurisūpassayādīnaṃ sampattipavatti vā vuttāti ādi-saddena tattha ca cakka-saddassa gahaṇaṃ veditabbaṃ| vicakkasaṇṭhānā asani eva <hi rend="bold">asanivicakkaṃ| uracakkādīsū</hi>ti <hi rend="bold">ādi</hi>-saddena āṇāsamūhādīsupi cakka-saddassa pavatti veditabbā| ‘‘saṅghabhedaṃ karissāma cakkabheda’’ntiādīsu (pārā. 409; cūḷava. 343) hi āṇā ‘‘cakka’’nti vuttā, ‘‘devacakkaṃ asuracakka’’ntiādīsu (a. ni. ṭī. 2.4.8) samūhoti| paṭivedhaniṭṭhattā arahattamaggañāṇaṃ paṭivedhoti <hi rend="bold">‘‘phalakkhaṇe uppannaṃ nāmā’’</hi>ti vuttaṃ| tena paṭiladdhassapi desanāñāṇassa kiccanipphatti parassa bujjhanamattena hotīti <hi rend="bold">‘‘aññātakoṇḍaññassa sotāpatti…pe.… phalakkhaṇe pavattaṃ nāmā’’</hi>ti vuttaṃ| tato paraṃ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṃ pavattitacakkassa cakkavattino cakkaratanassa ṭhānaṃ viya|</p>

<p rend="bodytext"><hi rend="bold">‘‘tiṭṭhatī’’</hi>ti vuttaṃ, kiṃ bhūmiyaṃ puriso viya? noti āha <hi rend="bold">‘‘tadāyattavuttitāyā’’</hi>ti| <hi rend="bold">ṭhāna</hi>nti cettha attalābho dharamānatā ca, na gatinivattīti āha <hi rend="bold">‘‘uppajjati ceva pavattati cā’’</hi>ti<pb ed="V" n="2.0019"/>| yattha panetaṃ dasabalañāṇaṃ vitthāritaṃ, taṃ dassento <hi rend="bold">‘‘abhidhamme panā’’</hi>tiādimāha| sesesupi eseva nayo|</p>

<p rend="bodytext">samādiyantīti <hi rend="bold">samādānāni,</hi> tāni pana samādiyitvā katāni hontīti āha <hi rend="bold">‘‘samādiyitvā katāna’’</hi>nti| <hi rend="bold">kammameva vā kammasamādāna</hi>nti etena samādānasaddassa apubbatthābhāvaṃ dasseti muttagatasadde gatasaddassa viya| <hi rend="bold">gatī</hi>ti nirayādigatiyo| <hi rend="bold">upadhī</hi>ti attabhāvo| <hi rend="bold">kālo</hi>ti kammassa vipaccanārahakālo| <hi rend="bold">payogo</hi>ti vipākuppattiyā paccayabhūtā kiriyā|</p>

<p rend="bodytext"><hi rend="bold">agatigāmini</hi>nti nibbānagāminiṃ| vakkhati hi ‘‘nibbānañcāhaṃ, sāriputta, pajānāmi nibbānagāmiñca maggaṃ nibbānagāminiñca paṭipada’’nti (ma. ni. 1.153)| bahūsupi manussesu ekameva <pb ed="M" n="2.0021"/> pāṇaṃ ghātentesu kāmaṃ sabbesaṃ cetanā tassevekassa jīvitindriyārammaṇā, taṃ pana kammaṃ tesaṃ nānākāraṃ| tesu (vibha. aṭṭha. 811) hi eko ādarena chandajāto karoti, eko ‘‘ehi tvampi karohī’’ti parehi nippīḷito karoti, eko samānacchando viya hutvā appaṭibāhamāno vicarati| tesu eko teneva kammena niraye nibbattati, eko tiracchānayoniyaṃ, eko pettivisaye| taṃ tathāgato āyūhanakkhaṇe eva – ‘‘iminā nīhārena āyūhitattā esa niraye nibbattissati, esa tiracchānayoniyaṃ, esa pettivisaye’’ti jānāti| niraye nibbattamānampi – ‘‘esa mahāniraye nibbattissati, esa ussadaniraye’’ti jānāti| tiracchānayoniyaṃ nibbattamānampi – ‘‘esa apādako bhavissati, esa dvipādako, esa catuppado, esa bahuppado’’ti jānāti| pettivisaye nibbattamānampi – ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti| tesu ca kammesu – ‘‘idaṃ kammaṃ paṭisandhimākaḍḍhissati, idaṃ aññena dinnāya paṭisandhiyā upadhivepakkaṃ bhavissatī’’ti jānāti|</p>

<p rend="bodytext">tathā sakalagāmavāsikesu ekato piṇḍapātaṃ dadamānesu kāmaṃ sabbesampi cetanā piṇḍapātārammaṇāva, taṃ pana kammaṃ tesaṃ nānākāraṃ| tesu hi eko ādarena karotīti sesaṃ purimasadisaṃ, tasmā tesu keci devaloke nibbattanti, keci manussaloke, taṃ tathāgato āyūhanakkhaṇeyeva jānāti – ‘‘iminā nīhārena āyūhitattā esa manussaloke nibbattissati, esa devaloke, tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu, esa nimmānaratīsu, esa tusitesu, esa yāmesu, esa <pb ed="V" n="2.0020"/> tāvatiṃsesu, esa cātumahārājikesu, esa bhummadevesū’’tiādinā tattha tattha hīnapaṇītasuvaṇṇadubbaṇṇappaparivāramahāparivāratādibhedaṃ taṃ taṃ visesaṃ āyūhanakkhaṇeyeva jānāti|</p>

<p rend="bodytext">tathā vipassanaṃ paṭṭhapentesuyeva – ‘‘iminā nīhārena esa kiñci sallakkhetuṃ na sakkhissati, esa mahābhūtamattameva vavatthapessati, esa rūpapariggaheyeva ṭhassati, esa arūpapariggaheyeva, esa nāmarūpapariggaheyeva<pb ed="M" n="2.0022"/>, esa paccayapariggahe eva, esa lakkhaṇārammaṇikavipassanāya eva, esa paṭhamaphaleyeva, esa dutiyaphale eva, esa tatiyaphale eva, esa arahattaṃ pāpuṇissatī’’ti jānāti| kasiṇaparikammaṃ karontesupi – ‘‘imassa parikammamattameva bhavissati, esa nimittaṃ uppādessati, esa appanaṃ eva pāpuṇissati, esa jhānaṃ pādakaṃ katvā vipassanaṃ paṭṭhapetvā arahattaṃ gaṇhissatī’’ti jānāti| tenāha <hi rend="bold">‘‘imassa cetanā’’</hi>tiādi|</p>

<p rend="bodytext">kāmanato, kāmetabbato, kāmapaṭisaṃyuttato ca kāmo dhātu <hi rend="bold">kāmadhātu| ādi</hi>-saddena byāpādadhātu-rūpadhātu-ādīnaṃ saṅgaho| <hi rend="bold">vilakkhaṇatāyā</hi>ti visadisasabhāvatāya| <hi rend="bold">khandhāyatanadhātuloka</hi>nti anekadhātuṃ nānādhātuṃ khandhalokaṃ āyatanalokaṃ dhātulokaṃ yathābhūtaṃ pajānātīti yojanā| ‘‘ayaṃ rūpakkhandho nāma…pe.… ayaṃ viññāṇakkhandho nāma| tesupi ekavidhena rūpakkhandho, ekādasavidhena rūpakkhandho (vibha. 33)| ekavidhena vedanākkhandho, bahuvidhena vedanākkhandho (vibha. 34-61)| ekavidhena saññākkhandho, bahuvidhena saññākkhandho (vibha. 62-91)| ekavidhena saṅkhārakkhandho, bahuvidhena saṅkhārakkhandho (vibha. 92-120)| ekavidhena viññāṇakkhandho, bahuvidhena viññāṇakkhandho’’ti (vibha. 121-149) evaṃ tāva khandhalokassa, ‘‘idaṃ cakkhāyatanaṃ nāma…pe.… idaṃ dhammāyatanaṃ nāma| tattha dasāyatanā kāmāvacarā, dve cātubhūmakā’’tiādinā (vibha. 156-171) āyatanalokassa, ‘‘ayaṃ cakkhudhātu nāma…pe.… ayaṃ manoviññāṇadhātu nāma, tattha soḷasa dhātuyo kāmāvacarā, dve cātubhūmakā’’tiādinā (vibha. 172-188) dhātulokassa anekasabhāvaṃ nānāsabhāvañca pajānāti| na kevalaṃ upādinnakasaṅkhāralokasseva, atha kho anupādinnakasaṅkhāralokassapi – ‘‘imāya nāma dhātuyā ussannattā imassa rukkhassa khandho seto, imassa kāḷo, imassa maṭṭho, imassa sakaṇṭako, imassa bahalattaco, imassa tanuttaco, imassa pattaṃ vaṇṇasaṇṭhānādivasena evarūpaṃ, imassa pupphaṃ nīlaṃ pītaṃ lohitaṃ odātaṃ sugandhaṃ duggandhaṃ, imassa phalaṃ khuddakaṃ mahantaṃ dīghaṃ rassaṃ vaṭṭaṃ susaṇṭhānaṃ dussaṇṭhānaṃ mudukaṃ pharusaṃ sugandhaṃ duggandhaṃ madhuraṃ tittakaṃ kaṭukaṃ <pb ed="V" n="2.0021"/> ambilaṃ kasāvaṃ, imassa kaṇṭako tikhiṇo kuṇṭho ujuko <pb ed="M" n="2.0023"/> kuṭilo tambo kāḷo odāto hotī’’tiādinā pajānāti| sabbaññubuddhādīnaṃ eva hi etaṃ balaṃ, na aññesaṃ|</p>

<p rend="bodytext"><hi rend="bold">nānādhimuttikata</hi>nti nānāajjhāsayataṃ| adhimutti nāma ajjhāsayadhātu ajjhāsayasabhāvo| so pana hīnapaṇītatāsāmaññena pāḷiyaṃ dvidhāva vuttopi hīnapaṇītādibhedena anekavidhoti āha <hi rend="bold">‘‘hīnādīhi adhimuttīhi nānādhimuttikabhāva’’</hi>nti| tattha tattha ye ye sattā yaṃyaṃadhimuttikā, te te taṃtadadhimuttike eva sevanti bhajanti payirupāsanti dhātusabhāgato| yathā gūthādīnaṃ dhātusabhāvo eso, yaṃ gūthādīhi eva saṃsandanti samenti, evaṃ (puggalānaṃ ajjhāsayassevesa sabhāvo, yaṃ) (vibha. mūlaṭī. 813) hīnajjhāsayā dussīlādīhi eva saṃsandanti samenti, sampannasīlādayo ca sampannasīlādīheva| taṃ nesaṃ nānādhimuttikataṃ bhagavā yathābhūtaṃ pajānātīti|</p>

<p rend="bodytext"><hi rend="bold">vuddhiñca hāniñcā</hi>ti paccayavisesena sāmatthiyato adhikataṃ anadhikatañca| indriyaparopariyattañāṇaniddese (vibha. 814; paṭi. ma. 1.113) ‘‘āsayaṃ jānāti anusayaṃ jānātī’’ti āsayādijānanaṃ kasmā niddiṭṭhanti? āsayajānanādinā yehi indriyehi paroparehi sattā kalyāṇapāpāsayādikā honti, tesaṃ jānanassa vibhāvanato| evañca katvā indriyaparopariyattāsayānusayañāṇānaṃ visuṃ asādhāraṇatā, indriyaparopariyattanānādhimuttikatāñāṇānaṃ visuṃ balatā ca siddhā hoti| tattha āsayanti yattha sattā nivasanti, taṃ tesaṃ nivāsaṭṭhānaṃ diṭṭhigataṃ vā yathābhūtañāṇaṃ vā <hi rend="bold">āsayo|</hi> <hi rend="bold">anusayo</hi> appahīnabhāvena thāmagato kileso| taṃ pana bhagavā sattānaṃ āsayaṃ jānanto tesaṃ tesaṃ diṭṭhigatānaṃ, vipassanāmaggañāṇānañca appavattikkhaṇepi jānāti| vuttaṃ hetaṃ –</p>

<p rend="indent">‘‘kāmaṃ sevantaṃyeva bhagavā jānāti ‘ayaṃ puggalo kāmagaruko kāmāsayo kāmādhimutto’ti| kāmaṃ sevantaññeva jānāti ‘ayaṃ puggalo nekkhammagaruko nekkhammāsayo nekkhammādhimutto’ti| nekkhammaṃ sevantaññeva jānāti| byāpādaṃ, abyāpādaṃ, thinamiddhaṃ, ālokasaññaṃ sevantaṃyeva <pb ed="M" n="2.0024"/> jānāti ‘ayaṃ puggalo thinamiddhagaruko thinamiddhāsayo thinamiddhādhimutto’ti’’ (paṭi. ma. 1.113)|</p>

<p rend="bodytext"><hi rend="bold">paṭhamādīnaṃ catunnaṃ jhānāna</hi>nti rūpāvacarānaṃ paṭhamādīnaṃ paccanīkajhāpanaṭṭhena ārammaṇūpanijjhānaṭṭhena ca jhānānaṃ| catukkanayena hetaṃ vuttaṃ| <hi rend="bold">aṭṭhannaṃ vimokkhāna</hi>nti ettha paṭipāṭiyā <pb ed="V" n="2.0022"/> satta appitappitakkhaṇe paccanīkadhammehi vimuccanato ārammaṇe ca adhimuccanato vimokkhā nāma, aṭṭhamo pana sabbaso saññāvedayitehi vimuttattā apagamavimokkho nāma| catukkanayapañcakanayesu paṭhamajhānasamādhi savitakkasavicāro nāma, pañcakanaye dutiyajjhānasamādhi avitakkavicāramatto, nayadvayepi upari tīsu jhānesu samādhi avitakkavicāro, samāpattīsu paṭipāṭiyā aṭṭhannaṃ samādhītipi nāmaṃ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṃ| <hi rend="bold">hānabhāgiyadhamma</hi>nti appaguṇehi paṭhamajjhānādīhi vuṭṭhitassa saññāmanasikārānaṃ kāmādianupakkhandanaṃ| <hi rend="bold">visesabhāgiyadhamma</hi>nti paguṇehi paṭhamajjhānādīhi vuṭṭhitassa saññāmanasikārānaṃ dutiyajjhānādipakkhandanaṃ| iti saññāmanasikārānaṃ kāmādidutiyajjhānādipakkhandanāni hānabhāgiyavisesabhāgiyadhammāti dassitāni, tehi pana jhānānaṃ taṃsabhāvatā dhamma-saddena vuttā| <hi rend="bold">tasmā</hi>ti vuttamevatthaṃ hetubhāvena paccāmasati| <hi rend="bold">vodāna</hi>nti paguṇatāsaṅkhātaṃ vodānaṃ| tañhi paṭhamajjhānādīhi vuṭṭhahitvā dutiyajjhānādiadhigamassa paccayattā <hi rend="bold">‘‘vuṭṭhāna’’</hi>nti vuttaṃ| ye (a. ni. ṭī. 3.10.21) pana ‘‘nirodhato phalasamāpattiyā vuṭṭhānanti pāḷi natthī’’ti vadanti, te ‘‘nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo’’ti imāya <hi rend="bold">pāḷiyā</hi> (paṭṭhā. 1.1.417) paṭisedhetabbā| yo samāpattilābhī samāno eva <hi rend="bold">‘‘na</hi> labhāmaha’’nti, kammaṭṭhānaṃ samānaṃ eva ‘‘na kammaṭṭhāna’’nti saññī hoti, so sampattiṃyeva samānaṃ ‘‘vipattī’’ti paccetīti veditabbo|</p>

<p rend="bodytext" n="149"><hi rend="paranum">149</hi><hi rend="dot">.</hi> <hi rend="bold">appana</hi>nti nigamanaṃ| <hi rend="bold">na tathā daṭṭhabba</hi>nti yathā paravādinā vuttaṃ, tathā na daṭṭhabbaṃ| <hi rend="bold">sakasakakiccameva jānātī</hi>ti ṭhānāṭṭhānajānanādiṃ sakaṃ sakaṃyeva kiccaṃ kātuṃ jānāti, yathāsakameva visayaṃ paṭivijjhatīti attho| <hi rend="bold">tampī</hi>ti tehi dasabalañāṇehi jānitabbampi| <hi rend="bold">kammantaravipākantaramevā</hi>ti <pb ed="M" n="2.0025"/> kammantarassavipākantarameva jānāti, cetanācetanāsampayuttadhamme nirayādinibbānagāminipaṭipadābhūte kammanti gahetvā āha <hi rend="bold">‘‘kammaparicchedamevā’’</hi>ti| dhātunānattañca dhātunānattakāraṇañca <hi rend="bold">dhātunānattakāraṇa</hi>nti ekadesasarūpekaseso daṭṭhabbo| tañhi ñāṇaṃ tadubhayampi jānāti, ‘‘imāya nāma dhātuyā ussannattā’’tiādinā (vibha. aṭṭha. 812) tathā ceva saṃvaṇṇitaṃ| <hi rend="bold">saccaparicchedamevā</hi>ti pariññābhisamayādivasena saccānaṃ paricchindanameva| <hi rend="bold">appetuṃ na sakkoti</hi> aṭṭhamanavamabalāni viya taṃsadisaṃ iddhividhañāṇaṃ viya <hi rend="bold">vikubbituṃ</hi>| etenassa balasadisatañca nivāreti| jhānādiñāṇaṃ viya vā <hi rend="bold">appetuṃ vikubbitu</hi>ñca| yadipi hi ‘‘jhānādipaccavekkhaṇāñāṇaṃ sattamabala’’nti tassa savitakkasavicāratā vuttā, tathāpi ‘‘jhānādīhi vinā paccavekkhaṇā natthī’’ti <pb ed="V" n="2.0023"/> jhānādisahagataṃ ñāṇaṃ tadantogadhaṃ katvā evaṃ vuttanti veditabbaṃ| atha vā sabbaññutaññāṇaṃ jhānādikiccaṃ viya na sabbaṃ balakiccaṃ kātuṃ sakkotīti dassetuṃ <hi rend="bold">‘‘jhānaṃ hutvā appetuṃ na sakkoti iddhi hutvā vikubbituṃ na sakkotī’’</hi>ti vuttaṃ, na pana kassaci balassa jhāniddhibhāvatoti daṭṭhabbaṃ| evaṃ kiccavisesavasenapi dasabalañāṇasabbaññutaññāṇānaṃ visesaṃ dassetvā idāni vitakkattikabhūmantaravasenapi taṃ dassetuṃ <hi rend="bold">‘‘apicā’’</hi>tiādi vuttaṃ| <hi rend="bold">paṭipāṭiyā</hi>tiādito paṭṭhāya paṭipāṭiyā|</p>

<p rend="bodytext">anupadavaṇṇanaṃ katvā veditabbānīti sambandho| kilesāvaraṇaṃ niyatamicchādiṭṭhi, kilesāvaraṇassa abhāvo āsavakkhayādhigamassa ṭhānaṃ, tabbhāvo aṭṭhānaṃ, anadhigamassa pana tadubhayaṃ yathākkamaṃ aṭṭhānañca ṭhānañcāti tattha kāraṇaṃ dassento <hi rend="bold">‘‘lokiya…pe.… dassanato cā’’</hi>ti āha| tattha lokiyasammādiṭṭhiyā ṭhiti āsavakkhayādhigamassa ṭhānaṃ kilesāvaraṇābhāvassa kāraṇattā| sā hi tasmiṃ sati na hoti, asati ca hoti| etena tassā aṭṭhitiyā tassa aṭṭhānatā vuttā eva| <hi rend="bold">nesaṃ</hi> veneyyasattānaṃ| <hi rend="bold">dhātuvemattadassanato</hi>ti kāmadhātuādīnaṃ pavattibhedadassanato| yadaggena dhātuvemattaṃ jānāti, tadaggena cariyāvisesampi jānāti| <hi rend="bold">dhātuvemattadassanato</hi>ti vā dhammadhātuvemattadassanato| sabbāpi hi cariyā <pb ed="M" n="2.0026"/> dhammadhātupariyāpannā evāti| <hi rend="bold">payogaṃ anādiyitvāpi</hi> santatimahāmattādīnaṃ (dha. pa. 142) viya| <hi rend="bold">dibbacakkhuñāṇānubhāvato pattabbenā</hi>ti ettha dibbacakkhunā parassa hadayavatthusannissayalohitavaṇṇadassanamukhena tadā pavattamānacittajānanatthaṃ parikammakaraṇaṃ nāma sāvakānaṃ, tañca kho ādikammikānaṃ, yato dibbacakkhuānubhāvato cetopariyañāṇassa pattabbatā siyā, buddhānaṃ pana yadipi āsavakkhayañāṇādhigamato pageva dibbacakkhuñāṇādhigamo, tathāpi tathā parikammakaraṇaṃ natthi vijjāttayasiddhiyā sijjhanato| sesābhiññāttaye cetopariyañāṇaṃ dibbacakkhuñāṇādhigamena pattanti ca vattabbataṃ labhatīti tathā vuttanti daṭṭhabbaṃ|</p>

<p rend="bodytext"><hi rend="bold">puna evarūpiṃ vācaṃ na vakkhāmī</hi>ti cittaṃ uppādento taṃ vācaṃ pajahati nāma| vācāya pana so attho pākaṭo hotīti <hi rend="bold">‘‘vadanto’’</hi>ti vuttaṃ| <hi rend="bold">diṭṭhiṃ na gaṇhissāmī</hi>ti diṭṭhiggāhapaṭikkhepo| diṭṭhiyā anuppādanaṃ pajahanamevāti āha <hi rend="bold">‘‘pajahanto’’</hi>ti| <hi rend="bold">so</hi> ariyūpavādī <hi rend="bold">niraye ṭhapitoyeva,</hi> nāssa nirayūpapattiyā koci vibandho ekaṃsiko ayamatthoti adhippāyo|</p>

<p rend="bodytext"><hi rend="bold">assā</hi>ti <pb ed="V" n="2.0024"/> ekaṃsikabhāvassa| sikkhāhi sīlasamādhipaññāhi, tadatthāya vipassanāya ca vinā aññārādhanassa asambhavato <hi rend="bold">‘‘lokiyalokuttarā sīlasamādhipaññā veditabbā’’</hi>ti vatvā puna āsannatare sīlādike dassento <hi rend="bold">‘‘lokuttaravaseneva vinivattetumpi vaṭṭatī’’</hi>ti āha, tasmā aggamaggapariyāpannā sīlādayo veditabbā| aggamaggaṭṭhassa hi diṭṭheva dhamme ekaṃsikā aññārādhanā, itaresaṃ anekaṃsikāti| sampajjanaṃ <hi rend="bold">sampadā,</hi> nipphattīti attho, tasmā <hi rend="bold">evaṃsampada</hi>nti evaṃavirajjhanakanipphattikanti vuttaṃ hoti| tenāha <hi rend="bold">‘‘imampi kāraṇa’’</hi>ntiādi| tattha <hi rend="bold">kāraṇa</hi>nti yutti| tatrāyaṃ yuttiniddhāraṇā ‘‘nirayūpago ariyūpavādī tadādāyassa avijjamānato seyyathāpi micchādiṭṭhī’’ti| ettha ca ‘‘taṃ vācaṃ appahāyā’’tiādivacanena tadādāyassa appahānena ca ariyūpavādo antarāyiko anatthāvaho ca, pahānena pana accayaṃ desetvā khamāpanena anantarāyiko atthāvaho ca yathā taṃ vuṭṭhitā desitā ca āpattīti dasseti|</p>

<p rend="centre">dasabalañāṇavaṇṇanā niṭṭhitā|</p>

<p rend="subhead">catuvesārajjañāṇavaṇṇanā</p>

<p rend="bodytext" n="150"><hi rend="paranum">150</hi><hi rend="dot">.</hi> byāmohabhayavasena <pb ed="M" n="2.0027"/> (a. ni. ṭī. 2.4.8) saraṇapariyesanaṃ sārajjanaṃ sārado, byāmohabhayaṃ, vigato sārado etassāti visārado, tassa bhāvo <hi rend="bold">vesārajjaṃ</hi>| taṃ pana ñāṇasampadaṃ pahānasampadaṃ desanāvisesasampadaṃ khemaṃ nissāya pavattaṃ catubbidhaṃ paccavekkhaṇañāṇaṃ| tenāha <hi rend="bold">‘‘catūsu ṭhānesū’’</hi>tiādi| <hi rend="bold">dassitadhammesū</hi>ti vuttadhammesu| vacanamattameva hi tesaṃ, na pana dassanaṃ tādisasseva dhammassa abhāvato| bhagavatā eva vā ‘‘ime dhammā anabhisambuddhā’’ti parassa vacanavasena <hi rend="bold">dassitadhammesu</hi>| ‘‘dhammapaṭisambhidā’’tiādīsu (vibha. 718) viya <hi rend="bold">dhamma</hi>-saddo hetupariyāyoti āha <hi rend="bold">‘‘sahadhammenāti sahetunā’’</hi>ti| <hi rend="bold">hetū</hi>ti ca upapattisādhanahetu veditabbo, na kārako sampāpako ca| <hi rend="bold">appamāṇa</hi>nti anidassanaṃ| nidassanañhi anvayato byatirekato pamāṇaṅgatāya ‘‘pamāṇa’’nti vuccati| <hi rend="bold">nimitta</hi>nti codanāya kāraṇaṃ| tattha codako codanaṃ karotīti <hi rend="bold">kāraṇaṃ,</hi> dhammo codanaṃ karoti etenāti <hi rend="bold">kāraṇaṃ</hi>| tenāha <hi rend="bold">‘‘puggalopī’’</hi>tiādi| <hi rend="bold">khema</hi>nti kenaci appaṭibandhiyabhāvena anupaddutataṃ|</p>

<p rend="bodytext">antarāyo <pb ed="V" n="2.0025"/> etesaṃ atthi, antarāyevā yuttāti <hi rend="bold">antarāyikā</hi>| evaṃbhūtā pana te yasmā antarāyakarā nāma honti, tasmā āha <hi rend="bold">‘‘antarāyaṃ karontīti antarāyikā’’</hi>ti| asañcicca vītikkamo na tathā sāvajjoti katvā vuttaṃ <hi rend="bold">‘‘sañcicca vītikkantā’’</hi>ti| <hi rend="bold">satta āpattikkhandhā</hi>tiādi nidassanamattaṃ itaresampi catunnaṃ ‘‘antarāyikā’’ti vuttadhammānaṃ tabbhāve byabhicārābhāvato| <hi rend="bold">idha pana methunadhammo adhippeto</hi>ti idaṃ aṭṭhuppattivasena vuttaṃ <hi rend="bold">ariṭṭhasikkhāpadaṃ</hi> (pāci. 417-422) viya| yasmā taṅkhaṇampi kāmesu (a. ni. ṭī. 2.4.8) ādīnavaṃ disvā viratto (a. ni. ṭī. 2.4.8) hoti ce, visesaṃ adhigacchati, na kāmesu āsatto, tasmā vuttaṃ <hi rend="bold">‘‘methunaṃ…pe.… antarāyo hotī’’</hi>ti| tattha <hi rend="bold">yassa kassacī</hi>ti na kevalaṃ pabbajitasseva, atha kho yassa kassaci| tathā hi vuttaṃ ‘‘methunamanuyuttassa, mussatevāpi sāsana’’nti| <hi rend="bold">tasmiṃ aniyyānikadhamme</hi>ti tasmiṃ parena parikappitaniyyānikadhammanimittaṃ| nimittatthe hi idaṃ kammasaṃyoge bhummaṃ|</p>

<p rend="centre">catuvesārajjañāṇavaṇṇanā niṭṭhitā|</p>

<p rend="subhead">aṭṭhaparisavaṇṇanā</p>

<p rend="bodytext" n="151"><hi rend="paranum">151</hi><hi rend="dot">.</hi> purisassa <pb ed="M" n="2.0028"/> sūratarabhāvo nāma saṅgāme pākaṭo hoti, na gehe nisinnakāle, evaṃ vesārajjañāṇassa ānubhāvo paṇḍitaparisāsu yattha katthacīti dassento <hi rend="bold">‘‘vesārajjañāṇassa baladassanattha’’</hi>nti āha| <hi rend="bold">sannipatitvā nisinnaṭṭhāna</hi>nti ṭhānasīsena sannipatitakhattiyaparisameva dasseti| <hi rend="bold">eseva nayo sabbatthā</hi>ti atidesena āvibhāvitamatthaṃ dassetuṃ <hi rend="bold">‘‘mārakāyikāna’’</hi>ntiādi vuttaṃ sadisatthavisayattā atidesassa| yathā hi khattiyānaṃ samūho khattiyaparisāti ayamattho labbhati, na evaṃ ‘‘māraparisā’’ti ettha, mārassa parisāti pana māraparisāti ayamattho adhippeto| tenāha <hi rend="bold">‘‘mārakāyikānaṃ…pe.… na mārāna’’</hi>nti| <hi rend="bold">mārakāyikāna</hi>nti mārapakkhiyānaṃ| <hi rend="bold">uggaṭṭhānadassanavasenā</hi>ti sārajjitabbaṭṭhānadassanavasena, evaṃ uggā khattiyā attano puññatejenāti adhippāyo| <hi rend="bold">brāhmaṇā tīsu vedesū</hi>ti idaṃ itaresaṃ avisayadassanavasena vuttaṃ| vede sajjhāyantāpi hi khattiyā vessā ca tadatthavicāraṇāya yebhuyyena asamatthā evāti| kasmā panettha yāmādiparisā na gahitāti? bhusaṃ kāmābhigiddhatāya yonisomanasikāravirahato| yāmādayo hi uḷāruḷāre kāme paṭisevantā tatthābhigiddhatāya dhammassavanāya sabhāvena cittampi na uppādenti, mahābodhisattānaṃ pana buddhānañca <pb ed="V" n="2.0026"/> ānubhāvena ākaḍḍhiyamānā kadāci tesaṃ payirupāsanādīni karonti tādise mahāsamaye| teneva hi vimānavatthudesanāpi tannimittā bahulā nāhosi| manussānaṃ vasenāyaṃ katā|</p>

<p rend="bodytext">paracakkavāḷesu ca manussānaṃ visesādhigamo natthīti pucchati <hi rend="bold">‘‘kiṃ pana bhagavā aññāni cakkavāḷānipi gacchatī’’</hi>ti| itaro yadipi tesaṃ ariyadhammādhigamo natthi, vāsanāya pana tattha gantvā dhammaṃ desetīti dassento <hi rend="bold">‘‘āmagacchatī’’</hi>ti āha| <hi rend="bold">keyūraṃ</hi> nānāvidharatanaparisibbitasuvaṇṇajālavinaddhaṃ bhujābharaṇaṃ| <hi rend="bold">aṅgadaṃ</hi> nānāgandhagandhitaṃ, kevalaṃ vā suvaṇṇamayaṃ bāhuvalayaṃ| <hi rend="bold">chinnassarā</hi>ti dvidhābhūtassarā (dī. ni. ṭī. 2.172) <hi rend="bold">gaggarassarā</hi>ti gaggarikāya viya gaggarāyamānakharassarā (dī. ni. ṭī. 2.172; a. ni. ṭī. 3.8.69)| <hi rend="bold">bhāsantara</hi>nti tesaṃ bhāsaṃ (dī. ni. ṭī. 2.172; a. ni. ṭī. 3.8.69) sandhāyāha| <hi rend="bold">‘‘vīmaṃsā</hi> <pb ed="M" n="2.0029"/> <hi rend="bold">uppajjatī’’</hi>ti saṅkhepato vuttaṃ vivarituṃ <hi rend="bold">‘‘idaṃ vuttaṃ hotī’’</hi>tiādi vuttaṃ|</p>

<p rend="bodytext"><hi rend="bold">saṅgammā</hi>ti samāgantvā| ādito lāpo <hi rend="bold">ālāpo,</hi> vacanapaṭivacanavasena samaṃ lāpo <hi rend="bold">sallāpo</hi>| sammā, samaññā vā kathā saṃkathā, saṃkathāva <hi rend="bold">sākacchā</hi>|</p>

<p rend="centre">aṭṭhaparisavaṇṇanā niṭṭhitā|</p>

<p rend="subhead">catuyonivaṇṇanā</p>

<p rend="bodytext" n="152"><hi rend="paranum">152</hi><hi rend="dot">.</hi> yavanti tāya sattā amissitāpi samānajātitāya missitā viya hontīti <hi rend="bold">yoni</hi>| sā pana atthato aṇḍādiuppattiṭṭhānavisiṭṭho khandhānaṃ bhāgaso pavattivisesoti āha <hi rend="bold">‘‘khandhakoṭṭhāso yoni nāmā’’</hi>ti| <hi rend="bold">aṇḍe jātā</hi>ti paṭhamāya jātiyā vasena vuttaṃ, dutiyāya pana aṇḍato, aṇḍe vā bhijjamāne jātāti evamattho veditabbo| tenāha <hi rend="bold">‘‘abhinibbhijja jāyantī’’</hi>ti| <hi rend="bold">vinā</hi>ti etehi aṇḍādīhi bāhirapaccayehi vinā| <hi rend="bold">uppatitvā viyā</hi>ti uppajjanavasena patitvā viya| bāhirapaccayanirapekkhattāyeva vā upapatane sādhukārino upapātikā, te eva idha <hi rend="bold">opapātikā</hi>ti vuttā| <hi rend="bold">ādi</hi>-saddena gabbhamale nibbattamahāpadumakumārādīnaṃ saṅgaho| nijjhāmataṇhikapetānaṃ niccaṃ dukkhāturatāya kāmasevanā natthi<pb ed="V" n="2.0027"/>, tasmā te gabbhaseyyakā na honti, jālavantatāya na tāsaṃ kucchiyaṃ gabbho saṇṭhāti, tasmā te opapātikāyeva saṃsedajattāyapi asambhavato| <hi rend="bold">nerayikā viyā</hi>ti nidassanāpadesena tesampi opapātikattaṃ dīpeti| <hi rend="bold">avasesā</hi>ti nijjhāmataṇhikanerayike ṭhapetvā avasesā vinipātikā| yakkhānaṃ cātumahārājikatāya opapātikabhāve eva āpanne taṃ nivattetuṃ <hi rend="bold">‘‘evaṃ yakkhāpī’’</hi>ti vuttaṃ| tathā hi te na bhummadevā na ca vinipātikāti|</p>

<p rend="centre">catuyonivaṇṇanā niṭṭhitā|</p>

<p rend="subhead">pañcagativaṇṇanā</p>

<p rend="bodytext" n="153"><hi rend="paranum">153</hi><hi rend="dot">.</hi> <hi rend="bold">gantabbā</hi>ti <pb ed="M" n="2.0030"/> upapajjitabbā| yathā hi kammabhavo paramatthato asatipi kārake paccayasāmaggiyā siddho taṃsamaṅginā santānalakkhaṇena sattena katoti voharīyati, tathā upapattibhavalakkhaṇā gatiyo paramatthato asatipi gamake taṃtaṃkammavasena yesaṃ tāni kammāni, tehi gantabbāti voharīyantīti| evaṃ saddatthato gatiṃ dassetvā atthuddhāranayenapi taṃ dassetuṃ <hi rend="bold">‘‘apicā’’</hi>tiādi vuttaṃ| yesu nirayādibhedesu upapattibhavesu gati-saddo nirūḷho, tato aññatthāpi gatisaddappavatti atthi, taṃ ekena gati-saddena visesetvā āha <hi rend="bold">‘‘gatigatī’’</hi>ti yathā ‘‘dukkhadukkhaṃ, (saṃ. ni. 4.327) rūparūpa’’nti (visuddhi. 2.449) ca| uppādāvatthāya gamanaṃ upagamananti <hi rend="bold">‘‘nibbattigatī’’</hi>ti vuttā| <hi rend="bold">gati</hi>nti cittagatiṃ| tenāha <hi rend="bold">‘‘ajjhāsayagati nāmā’’</hi>ti, ajjhāsayappavattīti attho| <hi rend="bold">tadaṭṭhakathāyaṃ</hi> (ma. ni. aṭṭha. 2.503) pana ‘‘gatinti nipphatti’’nti attho vutto| brahmanimantanasutte (ma. ni. 1.503) hi ayaṃ pāḷīti| <hi rend="bold">juti</hi>nti ānubhāvaṃ| <hi rend="bold">vibhavo</hi>ti vināso| so hi vigamoti atthena gati| teneva <hi rend="bold">nibbānaṃ arahato gatī</hi>ti (pari. 339) anupādisesanibbānaṃ arahato gati vigamo vibhavoti anekatthattā dhātūnaṃ| <hi rend="bold">dveyeva gatiyo</hi>ti dveva nipphattiyoti atthoti āha <hi rend="bold">‘‘ayaṃ nipphattigati nāmā’’</hi>ti|</p>

<p rend="bodytext">yassa uppajjati, taṃ brūhento eva uppajjatīti ayo, sukhaṃ| natthi ettha ayoti <hi rend="bold">nirayo</hi>| tato eva ramitabbaṃ assādetabbaṃ tattha natthīti dassento āha <hi rend="bold">‘‘niratiatthena nirassādaṭṭhena nirayo’’</hi>ti| <hi rend="bold">tiriyaṃ añcitā</hi>ti devamanussādayo viya uddhaṃ dīghā ahutvā tiriyaṃ dīghābhi attho| pakaṭṭhato sukhato ayanaṃ apagamo <hi rend="bold">peccabhāvo,</hi> taṃ peccabhāvaṃ <hi rend="bold">pattānaṃ visayo</hi>ti <pb ed="V" n="2.0028"/> petayonimeva vadati| <hi rend="bold">manaso ussannattā</hi>ti satisūrabhāvabrahmacariyayogyatādiguṇavasena upacitamānasatāya ukkaṭṭhaguṇacittatāyāti atto| ayaṃ panattho nippariyāyato jambudīpavāsīvasena veditabbo| yathāha – ‘‘tīhi, bhikkhave, ṭhānehi jambudīpikā manussā uttarakuruke manusse adhiggaṇhanti deve ca tāvatiṃse| katamehi tīhi? sūrā satimanto idha brahmacariyavāso’’ti (a. ni. 9.21)| tehi pana samānarūpāditāya saddhiṃ parittadīpavāsīhi itaramahādīpavāsinopi <pb ed="M" n="2.0031"/> manussāteva paññāyiṃsu| lokiyā pana ‘‘manuno apaccabhāvena manussā’’ti vadanti| ayamettha saṅkhepo, vitthāro pana paramatthadīpaniyaṃ <hi rend="bold">vimānavatthusaṃvaṇṇanāyaṃ</hi> (vi. va. aṭṭha. 3) vuttanayena gahetabbo| <hi rend="bold">ānubhāvehī</hi>ti devānubhāvasaṅkhātehi iddhivisesehi| tattha kāmā devā kāmaguṇehi ceva iddhivisesehi ca itare iddhiviseseheva <hi rend="bold">dibbanti</hi> kīḷanti jotanti, saraṇanti vā gammanti, abhitthaviyantīti vā <hi rend="bold">devā</hi>ti|</p>

<p rend="bodytext"><hi rend="bold">tiracchānayoniñcātiādīsū</hi>ti ettha tiracchānayonipettivisayaggahaṇena khandhānaṃ eva gahaṇaṃ tesaṃ tādisassa paricchinnassa okāsassa abhāvato| yattha vā te araññasamuddapabbatādike nibaddhavāsaṃ vasanti, tādisassa ṭhānassa vasena okāsopi gahetabbo| nirayūpagādīhi sattehi maggitabbato <hi rend="bold">maggo</hi> paṭipajjitabbā <hi rend="bold">paṭipadā</hi> cāti taṃ taṃ kammameva vuttanti āha <hi rend="bold">‘‘ubhayenapī’’</hi>tiādi| <hi rend="bold">yathā ca paṭipanno</hi>ti iminā tassa kammassa katūpacitākāramāha| ettha ca <hi rend="bold">nirayagāmiñca maggaṃ nirayagāminiñca paṭipada</hi>nti iminā sādhāraṇato nirayasaṃvattaniyaṃ kammaṃ vatvā puna taṃ taṃ santānapatitatāya asādhāraṇataṃ dassetuṃ <hi rend="bold">‘‘yathāpaṭipanno’’</hi>tiādi vuttanti daṭṭhabbaṃ| <hi rend="bold">vinipatantī</hi>ti vivasā, virūpaṃ vā nipatanti| kasmā panettha pañcagatiparicchedakañāṇaṃ dassento bhagavā ‘‘nibbānañcāha’’ntiādimāhāti anuyogaṃ sandhāyāha <hi rend="bold">‘‘idaṃ panā’’</hi>tiādi| na hi bhagavā attano buddhasubuddhataṃ vibhāvento sāvasesaṃ katvā desanaṃ deseti|</p>

<p rend="centre">pañcagativaṇṇanā niṭṭhitā|</p>

<p rend="subhead">ñāṇapavattākāravaṇṇanā</p>

<p rend="bodytext" n="154"><hi rend="paranum">154</hi><hi rend="dot">.</hi> <hi rend="bold">ñāṇappavattākāra</hi>nti ñāṇassa pavattiākāraṃ, ñāṇassa vā pavattipakāraṃ| <hi rend="bold">ekantadukkhā</hi>ti ekantena dukkhā accantadukkhā| tā pana sabbakālaṃ dukkhā sukhālayenapi asammissāti <pb ed="V" n="2.0029"/> dassento āha <hi rend="bold">‘‘niccadukkhā nirantaradukkhā’’</hi>ti| <hi rend="bold">bahalā</hi>ti atanukā, mahantāti attho<pb ed="M" n="2.0032"/>| <hi rend="bold">tibbā</hi>ti vā tikhiṇā| <hi rend="bold">kharā</hi>ti kakkhaḷā| <hi rend="bold">kaṭukā</hi>ti vā aniṭṭhā| kassati khaṇīyatīti <hi rend="bold">kāsu,</hi> āvāṭo| kasīyati cīyatīti <hi rend="bold">kāsu,</hi> rāsi| <hi rend="bold">phunantī</hi>ti dvīhi hatthehi aṅgārāni ukkhipitvā paṭivātaṃ ophunanti, tena tesaṃ sakalasarīraṃ ḍayhati| tenāha <hi rend="bold">‘‘paridaḍḍhagattā’’</hi>ti| purisappamāṇaṃ <hi rend="bold">porisaṃ| ekapathenevā</hi>ti ekamaggabhūteneva| <hi rend="bold">anukkamanīyenā</hi>ti ukkamituṃ apakkamituṃ asakkuṇeyyena|</p>

<p rend="bodytext">nanu ca dibbacakkhuñāṇaṃ paccuppannavaṇṇārammaṇaṃ, tena kathaṃ rūpantarasamaṅgiṃ niraye nibbattasattaṃ ‘‘ayaṃ so’’ti jānātīti codanaṃ sandhāyāha <hi rend="bold">‘‘tattha kiñcāpī’’</hi>tiādi| yathākammūpagañāṇena ‘‘ayaṃ so’’ti sallakkheti, tassa pana dibbacakkhuānubhāvena pattabbattā <hi rend="bold">‘‘dibbacakkhubalaṃ nāma eta</hi>nti vuttaṃ|</p>

<p rend="bodytext"><hi rend="bold">purimanayenevā</hi>ti ‘‘gūthakūpo viya tiracchānayoni daṭṭhabbā’’tiādinā aṅgārakāsupamāyaṃ vuttanayeneva| dukkhā vedanā bahulā etāsūti <hi rend="bold">dukkhabahulā| bahalapattapalāso</hi>ti aviraḷatanuvipulapaṇṇo| sukhaparibhogaṃ mahāpāsādaṃ dassetuṃ <hi rend="bold">‘‘dīghapāsādo’’</hi>ti vuttaṃ caturassapāsādādīnaṃ khuddakattā| <hi rend="bold">uṇṇāmayattharaṇenā</hi>ti uṇṇāmayalohitattharaṇena| uttaraṃ uparibhāgaṃ chādetīti <hi rend="bold">uttaracchado,</hi> vitānaṃ| taṃ pana lohitavitānaṃ idhādhippetanti <hi rend="bold">‘‘rattavitānenā’’</hi>ti vuttaṃ|</p>

<p rend="bodytext"><hi rend="bold">aparabhāgayojanā</hi>ti pāḷiyaṃ ‘‘aparena samayenā’’ti vuttassa aparabhāgassa yojanā| sā pana ekadesena purimabhāge vutte eva suviññeyyā hotīti <hi rend="bold">‘‘yathā so’’</hi>tiādimāha| <hi rend="bold">maggāruḷhamevā</hi>ti maggaṃ upagatamattameva|</p>

<p rend="bodytext"><hi rend="bold">niyamābhāvā</hi>ti ‘‘dibbacakkhunāva passatī’’ti niyamassa abhāvā| <hi rend="bold">‘‘dibbacakkhunāpi passissatī’’</hi>ti idaṃ na anuttarasukhānubhavanassa dibbacakkhugocarattā vuttaṃ, anāgatassa pana tassa dibbacakkhuparibhaṇḍabhūtena anāgataṃsañāṇena dassanamevāti kāraṇūpacārena vuttaṃ| pāḷiyaṃ pana ‘‘cetasā ceto paricca pajānāmi’’cceva vuttaṃ| <hi rend="bold">‘‘atthato pana nānā hotī’’</hi>ti saṅkhepato vuttamatthaṃ vivarituṃ <hi rend="bold">‘‘devalokasukhaṃ hī’’</hi>tiādiṃ vatvā <pb ed="M" n="2.0033"/> yathādassitupamāhipi ayamattho pākaṭo evāti dassento <hi rend="bold">‘‘upamāyampī’’</hi>tiādimāha| gotrabhuñāṇuppādato paṭṭhāya nirodhaṃ passitvā uppannamaggaphalapaccavekkhaṇavasena ceva parato phalasamāpattisamāpajjanavasena ca ariyasāvako nirodhe <pb ed="V" n="2.0030"/> sayito viya hoti tadapassayeneva pavattanatoti āha <hi rend="bold">‘‘nirodhasayanavaragata’’</hi>nti| tenāha <hi rend="bold">‘‘nibbānā…pe.… passatī’’</hi>ti|</p>

<p rend="centre">ñāṇapavattākāravaṇṇanā niṭṭhitā|</p>

<p rend="subhead">dukkarakārikādisuddhivaṇṇanā</p>

<p rend="bodytext" n="155"><hi rend="paranum">155</hi><hi rend="dot">.</hi> pucchānusandhiādianusandhittayato aññattā <hi rend="bold">‘‘pāṭiyekkaṃ anusandhivasenā’’</hi>ti vuttaṃ| na kevalaṃ ‘‘dukkarakārikāya suddhi hotī’’ti evaṃladdhiko eva, atha kho dukkaracārīsu abhippasannoti dassetuṃ <hi rend="bold">‘‘apicā’’</hi>tiādi vuttaṃ| <hi rend="bold">catukuṇḍiko</hi>ti dvīhi pādehi hatthehīti catūhi aṅgehi kuṇḍanako āhiṇḍanako| <hi rend="bold">chamānikiṇṇa</hi>nti bhūmiyaṃ khittaṃ| <hi rend="bold">bhakkhasa</hi>nti āhāraṃ|</p>

<p rend="bodytext">macchariyamalādipāpadhammavigamanato mettādiguṇānubrūhanato ca brahmaṃ seṭṭhaṃ cariyanti <hi rend="bold">brahmacariyaṃ,</hi> dānaṃ| tathā hi taṃ bhagavatā paṇḍitapaññattaṃ vuttaṃ| evaṃ sesesupi yathārahaṃ brahmacariyapariyāyo niddhāretvā vattabbo| <hi rend="bold">ki</hi>nti kīdisaṃ| <hi rend="bold">vata</hi>nti samādinnavataṃ| <hi rend="bold">suciṇṇassā</hi>ti suṭṭhu ciṇṇassa puññassa| <hi rend="bold">iddhī</hi>ti ānubhāvo| <hi rend="bold">jutī</hi>ti vatthābharaṇobhāsasamujjalā sarīrappabhā| <hi rend="bold">balavīriyūpapattī</hi>ti kāyabalena ceva ussāhena ca samannāgamo|</p>

<p rend="bodytext"><hi rend="bold">tena pāṇi kāmadado</hi>ti tena addhikānaṃ upagacchantānaṃ hatthaṃ pasāretvā asayhaseṭṭhino dānaṭṭhānadassanamayena puññena idāni mayhaṃ hattho kapparukkho viya kāmadado icchiticchitadāyī, kāmadado honto ca madhussavo iṭṭhavatthuvissajjanako jāto| <hi rend="bold">tena me brahmacariyenā</hi>ti tena mama yathāvuttakāyaveyyāvaṭiyakammasaṅkhātena seṭṭhacariyena| <hi rend="bold">puñña</hi>nti puññaphalaṃ| tampi hi pujjasabhāvato, uttarapadalopena vā ‘‘evamidaṃ puññaṃ pavaḍḍhatī’’tiādīsu (dī. ni. 3.80) ‘‘puñña’’nti vuccati|</p>

<p rend="bodytext">pañca <pb ed="M" n="2.0034"/> sikkhāpadāni samāhaṭāni <hi rend="bold">pañcasikkhāpadaṃ</hi> yathā ‘‘tibhavaṃ, tisakaṭa’’nti ca| <hi rend="bold">brahmacariyasmi</hi>nti <pb ed="V" n="2.0031"/> dhammadesanāya| sā hi vineyyānaṃ brahmabhāvāvahanato brahmaṃ seṭṭhaṃ cariyaṃ, brahmuno vā bhagavato vācasikaṃ cariyanti ‘‘brahmacariya’’nti vuccati|</p>

<p rend="bodytext"><hi rend="bold">sahassaṃ maccuhāyina</hi>nti sahassamattā arahattasamadhigamena maccuvisayātikkamena maccupahāyino jātā| <hi rend="bold">brahmacārī bhavissāmā</hi>ti ettha yena brahmacariyena te brahmacārinoti vuccanti, taṃ brahmacariyaṃ niddhāretvā āha <hi rend="bold">‘‘methunavirati brahmacariyanti vuttā’’</hi>ti|</p>

<p rend="bodytext"><hi rend="bold">nātikkamāmā</hi>ti na aticarāma agamanīyaṭṭhānepi itaratthāpi na vītikkamāma| tenāha <hi rend="bold">‘‘aññatra tāhi brahmacariyaṃ carāmā’’</hi>ti| <hi rend="bold">amha</hi>nti amhākaṃ|</p>

<p rend="bodytext"><hi rend="bold">attadamanavasenā</hi>ti yathāpaṭiññaṃ arahantānaṃ anukaraṇākārena pavattacittadamanavasena, manacchaṭṭhānaṃ indriyānaṃ damanenāti attho| sikhāppattaseṭṭhacariyatāya <hi rend="bold">ariyamaggo brahmacariyaṃ</hi>| brahmaṃ seṭṭhaṃ carati etenāti <hi rend="bold">brahmacariyaṃ,</hi> satthusāsanaṃ|</p>

<p rend="bodytext"><hi rend="bold">ataramānāna</hi>nti na taramānānaṃ desakālaṃ udikkhantānaṃ| <hi rend="bold">phalāsāva samijjhatī</hi>ti sudullabhaphalepi āsā sammāpayogamanvāya samijjhati eva| <hi rend="bold">vipakkabrahmacariyosmī</hi>ti visesena nipphannapaṇītajjhāsayo paripuṇṇuḷāramanoratho| so hi seṭṭhamanosamācāratāya brahmacariyapariyāyena vutto|</p>

<p rend="bodytext"><hi rend="bold">idameva suttaṃ</hi> āgataṭṭhānanti adhippāyo tepiṭake buddhavacane idameva suttapadaṃ ‘‘vīriyaṃ brahmacariya’’nti āgataṭṭhānanti attho| vīriyañhi tasmiṃ visaye uttamaṃ paramukkaṃsagataṃ tādisacariyāhetu cāti brahmacariyanti idha vuttaṃ| <hi rend="bold">caturaṅgasamannāgata</hi>nti catubbidhadukkarakiriyāya sādhakassa catubbidhassa attano pavattiākārassa vasena caturaṅgasamannāgataṃ|</p>

<p rend="bodytext">koci chinnabhinnapaṭapilotikadharo dasantayuttassa vatthassa abhāvato nicceloti vattabbataṃ labheyyāti taṃ nivattento āha <hi rend="bold">‘‘naggo’’</hi>ti| <hi rend="bold">evaṃ akāsiṃ,</hi> evampi sattapīḷā mā ahosīti adhippāyo| yathā <pb ed="M" n="2.0035"/> ‘‘abhihaṭaṃ na sādiyāmī’’tiādi (ma. ni. 1.155) bhikkhāpariyesane ukkaṭṭhacāritādassanaṃ, evaṃ ‘‘nehi bhaddantikādibhāvopī’’ti gahetabbaṃ| <hi rend="bold">purisantaragatāyā</hi>ti purisasamīpagatāya| saṃkittīyanti etāyāti <hi rend="bold">saṃkitti,</hi> gāmavāsiādīhi samudāyavasena kariyamānakiriyā| idha pana bhattasaṃkitti adhippetāti āha <hi rend="bold">‘‘saṃkittetvā katabhattesū’’</hi>ti| dadanti <pb ed="V" n="2.0032"/> tāyāti <hi rend="bold">datti</hi>| ekāhaṃ antarabhūtaṃ etassa atthīti <hi rend="bold">ekāhikaṃ</hi>| esa nayo sesapadesupi| <hi rend="bold">ekāhavārenā</hi>ti ekāhikavārena| ‘‘ekāhika’’ntiādinā vuttavidhimeva paṭipāṭiyā pavattabhāvaṃ dassetuṃ puna vuttaṃ| tenāha <hi rend="bold">‘‘iti evarūpa’’</hi>ntiādi|</p>

<p rend="bodytext"><hi rend="bold">erakatiṇādīni vā</hi>ti erakatiṇādīni ganthitvā katanivāsanāni chavadussāni, nihīnadussānīti attho| <hi rend="bold">tantāvutāna</hi>nti tantaṃ pasāretvā vītānaṃ| <hi rend="bold">pakatikaṇṭake</hi>ti salākakaṇṭake|</p>

<p rend="bodytext" n="156"><hi rend="paranum">156</hi><hi rend="dot">.</hi> <hi rend="bold">nekavassagaṇasañjāta</hi>nti anekavassasamūhasañjātaṃ| nanu ca idāneva ‘‘sāyatatiyakampi udakorohanānuyogamanuyutto’’ti vuttaṃ, ‘‘nekavassagaṇikaṃ rajojallaṃ kāye sannicita’’nti ca, tadubhayaṃ ekasmiṃ kathaṃ sambhavatīti āha <hi rend="bold">‘‘idaṃ attano rajojallakavatasamādānakālaṃ sandhāya vadatī’’</hi>ti| eteneva ‘‘acelako homī’’ti vuttacelakapaṭiññā, ‘‘sāṇānipi dhāremī’’tiādinā vuttachannakapaṭiññā, tatthāpi sāṇa-masāṇa-chavadussādi-nivattha-paṭiññā ca aviruddhāti daṭṭhabbā tasmiṃ tasmiṃ kāle tathā tathā paṭipannattā| <hi rend="bold">te</hi>ti acelakā| <hi rend="bold">saṅghāta</hi>nti sabbaso ghātaṃ| tenāha <hi rend="bold">‘‘vadha’’</hi>nti| <hi rend="bold">sīlavā nāma natthi</hi> ‘‘anabhisandhikampi pāpaṃ hotī’’ti evaṃ laddhikattā| <hi rend="bold">sīlaṃ adhiṭṭhāyā</hi>ti idaṃ paṭikkamanakiriyaṃ sandhāya vuttaṃ|</p>

<p rend="bodytext"><hi rend="bold">pāsaṇḍapariggahaṇatthāyā</hi>ti pāsaṇḍesu asārasārabhāvavīmaṃsanatthāya| <hi rend="bold">taṃ pabbajja</hi>nti ājīvakapabbajjaṃ| <hi rend="bold">vikaṭabhojane</hi>ti vikatabhojane virūpabhojane| tenāha <hi rend="bold">‘‘apakatibhojane’’</hi>ti|</p>

<p rend="bodytext" n="157"><hi rend="paranum">157</hi><hi rend="dot">.</hi> <hi rend="bold">bhiṃsanakatasmi</hi>nti bhāvasādhanabhāvī idaṃ padanti āha <hi rend="bold">‘‘bhiṃsanakatasmiṃ bhiṃsanakakiriyāyā’’</hi>ti| ‘‘bhiṃsanakattasmi’’nti vattabbe ekassa ta-kārassa <pb ed="M" n="2.0036"/> lopo daṭṭhabbo| yebhuyyaggahaṇaṃ lomavantavasenapi yojetabbaṃ, na lomavasenāti āha <hi rend="bold">‘‘bahutarānaṃ vā’’</hi>tiādi|</p>

<p rend="bodytext">su-sadde u-kārassa o-kāraṃ katvā pāḷiyaṃ ‘‘sotatto’’ti vuttanti tadatthaṃ vivaranto <hi rend="bold">‘‘sutatto’’</hi>ti āha| suṭṭhu avatattoti vā <hi rend="bold">sotatto| sosinno</hi>ti etthāpi eseva nayo| <hi rend="bold">suddhivasanatthāyā</hi>ti saṃsārasuddhigavesanatthāya|</p>

<p rend="bodytext"><hi rend="bold">vihārasmi</hi>nti <pb ed="V" n="2.0033"/> paccatte bhummavacananti āha <hi rend="bold">‘‘vihāro eva hi ‘vihārasmi’nti vutto’’</hi>ti| <hi rend="bold">teneva cā</hi>ti teneva vibhattivipallāsavasena| <hi rend="bold">evaṃ attho</hi>ti ayaṃ evaṃ liṅgavipallāsavasena attho veditabbo| dukkhappattoti ānetvā sambandho| <hi rend="bold">sabbatthā</hi>ti sukhadukkhe lābhālābhādike ca| <hi rend="bold">tulito</hi>ti tulāsadiso|</p>

<p rend="centre">dukkarakārikādisuddhivaṇṇanā niṭṭhitā|</p>

<p rend="subhead">āhārasuddhivaṇṇanā</p>

<p rend="bodytext" n="158"><hi rend="paranum">158</hi><hi rend="dot">.</hi> <hi rend="bold">sujjhitu</hi>nti saṃsārato sujjhituṃ|</p>

<p rend="bodytext" n="159"><hi rend="paranum">159</hi><hi rend="dot">.</hi> <hi rend="bold">āsītikapabbānī</hi>ti āsītikapiṭṭhipabbāni, ‘‘kāḷapabbānī’’ti vadanti| pabbānaṃ <hi rend="bold">majjhe| unnatunnatānī</hi>ti maṃse milāte dvinnaṃ sandhīnaṃ antare vātenuddhumātadhamanījālatāya unnatāni unnatānīti| <hi rend="bold">ānisada</hi>nti ānisadaṭṭhānaṃ| <hi rend="bold">nisinnaṭṭhāna</hi>nti paṃsūhi, vālikāhi vā nicitaṃ nisinnaṭṭhānaṃ| <hi rend="bold">sarapoṅkhenā</hi>ti sarassa poṅkhappadesena, sarapoṅkhasaññitena vā maggena| <hi rend="bold">akkanta</hi>nti akkantaṭṭhānaṃ| takkagoḷikasadisānaṃ, sarīraghaṃsanatthaṃ kata kuruvindagoḷakānaṃ vā <hi rend="bold">āvaḷi</hi> vaṭṭanāhāro| <hi rend="bold">vaṃsato</hi>ti piṭṭhivaṃsato| <hi rend="bold">maṇḍale</hi>ti bhittipādānaṃ matthake ṭhapitamaṇḍalake sīsaggena <hi rend="bold">patiṭṭhahanti| na evaṃ phāsuḷiyo</hi>ti yathā yathā vuttagopānasiyo papatā tiṭṭhanti, na evaṃ bodhisattassa phāsukāpi papatā ṭhitā|</p>

<p rend="bodytext"><hi rend="bold">okkhāyikā</hi>ti avakkhāyikā, heṭṭhā hutvā ninnabhāvena paññāyamānā| <hi rend="bold">evarūpā</hi>ti yathāvuttarūpā, ninnatarāti attho| <hi rend="bold">yāva piṭṭhikaṇṭakaṃ</hi> <hi rend="bold">allīnā</hi> <pb ed="M" n="2.0037"/> <hi rend="bold">hotī</hi>ti mayhaṃ udaracchavi yāva piṭṭhikaṇṭakaṃ, tāva taṃ āhacca ṭhitattā allīnā hoti udariyassa parikkhayena antānañca suṭṭhumilātatāya| <hi rend="bold">bhāriyabhāriyā</hi>ti garutarā| sahudaracchaviṃ piṭṭhikaṇṭakaṃ, sahapiṭṭhikaṇṭakaṃ udaracchavinti yojanā| <hi rend="bold">neva nikkhamati</hi> āhārasannissayāpodhātuyā sabbaso visukkhattā| <hi rend="bold">pūtimūlānī</hi>ti lomamūlānaṃ paribrūhanake maṃse lohite ca parikkhīṇe tāni sukkhāni ṭhānato bhaṭṭhāni abhāveneva ‘‘pūtimūlānī’’ti vuttāni| tenāha <hi rend="bold">‘‘tassa panā’’</hi>tiādi|</p>

<p rend="bodytext"><hi rend="bold">adhigatā</hi>ti idāni adhigatā| <hi rend="bold">yathā etarahi vipassanāpaññāya adhigatattā</hi>ti iminā kiñcāpi <pb ed="V" n="2.0034"/> mahābodhisattā paripākagatañāṇā vasībhūtajjhānābhiññā vipassanāya parikammaṃ karonti, yathā ca nesaṃ carimabhave vipassanācāro, na tathā tadāti dasseti| <hi rend="bold">etadevā</hi>ti yaṃ yena vuttaṃ atthajātaṃ, etadeva <hi rend="bold">ettha</hi> etasmiṃ pāṭhapadese <hi rend="bold">yuttaṃ</hi> pubbenāparaṃ avirujjhanato| <hi rend="bold">itarathā</hi>ti bhikkhūhi vuttappakārena <hi rend="bold">ananurūpo siyā</hi> ‘‘imissā’’ti vuttāya aññatte|</p>

<p rend="centre">āhārasuddhivaṇṇanā niṭṭhitā|</p>

<p rend="subhead">saṃsārasuddhiādivaṇṇanā</p>

<p rend="bodytext" n="160"><hi rend="paranum">160</hi><hi rend="dot">.</hi> <hi rend="bold">saṃsārenā</hi>ti aparāparaṃ cavanupapajjanavasena bhavesu saṃsaraṇena| yaṃ sandhāya vuttaṃ –</p>

<p rend="gatha1">‘‘khandhānañca paṭipāṭi, dhātuāyatanāna ca|</p>

<p rend="gathalast">abbocchinnaṃ vattamānā, saṃsāroti pavuccatī’’ti|| (visuddhi. 2.619; dī. ni. aṭṭha. 2.95; saṃ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; bu. vaṃ. aṭṭha. 58; cūḷani. aṭṭha. 6; paṭi. ma. aṭṭha. 2.1.117; visuddhi. mahāṭī. 1.127; a. ni. ṭī. 2.4.9; sārattha. ṭī. 1.1)|</p>

<p rend="bodytext"><hi rend="bold">bahuka</hi>nti bahukālaṃ bahukkhattuṃ| <hi rend="bold">upapajjitvā</hi>ti tattha tattha bhave nibbattitvā| <hi rend="bold">āvāsenā</hi>ti tasmiṃ tasmiṃ sattāvāse āvasanena nibbattitvā jīvanena| <hi rend="bold">khandhāyeva vuttā</hi> tesaṃyeva pavattivisesassa tena tena <pb ed="M" n="2.0038"/> pariyāyena vuttattā| <hi rend="bold">bahuyāge</hi>ti ajasūkaragomāyvādike bahuvidhe mahāyaññe| <hi rend="bold">bahuaggī</hi>ti vācāpeyyādivasena antamaso pākayaññādivasena ca bahukepi aggī paricaraṇena|</p>

<p rend="bodytext" n="161"><hi rend="paranum">161</hi><hi rend="dot">.</hi> bāladārakopi ‘‘daharo’’ti vuccatīti tato visesanatthaṃ <hi rend="bold">‘‘yuvā’’</hi>ti vuttaṃ| atikkantapaṭhamavayā sattā sabhāvena palitasirā hontīti paṭhamavaye ṭhitabhāvaṃ dassetuṃ <hi rend="bold">‘‘susukāḷakeso’’</hi>ti <pb ed="V" n="2.0035"/> vuttaṃ| <hi rend="bold">jarājiṇṇo</hi>ti jarāya jiṇṇo, na akālikena jarāya abhibhūto| ukkaṃsagatabuddhatāya <hi rend="bold">vuddho</hi>| tenāha <hi rend="bold">‘‘vaḍḍhitvā ṭhitaṅgapaccaṅgo’’</hi>ti, ārohapariṇāhavasena vuddhirahitoti attho| <hi rend="bold">jātimahallako</hi>ti jātiyā mahallako, na bhogaparivārādīhīti attho| <hi rend="bold">addhagato</hi>ti ettha <hi rend="bold">addha</hi>-saddo dīghakālavācīti āha <hi rend="bold">‘‘bahuaddhānaṃ gato’’</hi>ti| <hi rend="bold">vayo</hi>tiādipadalopenāyaṃ niddesoti āha <hi rend="bold">‘‘pacchimavaya’’</hi>nti| <hi rend="bold">padasatampi…pe.… samatthatā</hi>ti padasatampi padasahassampi sotapathamāgacchantameva uggahaṇasamatthatā pariggahetuṃ samatthatā| ayañca gatiyā byāpāroti sakkā viññātuṃ gahaṇamattabhāvato| <hi rend="bold">tadevā</hi>ti padasatampi padasahassampi| <hi rend="bold">ādhāraṇaṃ</hi> apilāpanavasena hadaye dhāraṇaṃ| <hi rend="bold">upanibandhanaṃ</hi> yathā na pamuṭṭhaṃ hoti, tathā upecca aparāparaṃ nibandhanaṃ| ayaṃ pana satiyā byāpāroti sakkā viññātuṃ| pāḷiyañca ‘‘paramāya gatiyā ca satiyā ca dhitiyā cā’’ti vuttaṃ, parato ca ‘‘evaṃ adhimattagatimanto’’ti vuttaṃ| <hi rend="bold">samatthavīriyaṃ dhiti nāmā</hi>ti visiṭṭhavisayaṃ dassento yathāvuttasatisamāyogaṃ tassa dīpeti| <hi rend="bold">tassā</hi>ti yathāvuttagatisatidhitīhi subhadhātavacīparicitassa pariyattidhammassa āgamavasena atthadassanasamatthatā yuttivasena kāraṇadassanasamatthatā|</p>

<p rend="bodytext">daḷhaṃ (a. ni. ṭī. 3.9.38) thiraṃ dhanu etassāti daḷhadhanvā, so eva idha <hi rend="bold">‘‘daḷhadhammā’’</hi>ti vutto| paṭisattuvidhamanatthaṃ dhanuṃ gaṇhātīti <hi rend="bold">dhanuggaho,</hi> so eva usuṃ saraṃ asati khipatīti <hi rend="bold">issāso</hi>ti āha <hi rend="bold">‘‘dhanuṃ gahetvā ṭhito issāso’’</hi>ti| dvisahassapalaṃ lohādibhāraṃ vahituṃ samatthaṃ <hi rend="bold">dvisahassathāmaṃ</hi>| tenāha <hi rend="bold">‘‘dvisahassathāmaṃ nāmā’’</hi>tiādi| <hi rend="bold">daṇḍe</hi>ti dhanudaṇḍe| <hi rend="bold">yāva kaṇḍappamāṇā</hi>ti dīghato yattakaṃ kaṇḍassa pamāṇaṃ, tattake <pb ed="M" n="2.0039"/> dhanudaṇḍe ukkhittamatte āropito ceva hoti jiyādaṇḍo, so ca bhāro pathavito muccati, evaṃ idaṃ ‘‘dvisahassathāmaṃ nāma dhanūti daṭṭhabbaṃ| <hi rend="bold">uggahitasippo</hi>ti uggahitadhanusippo| <hi rend="bold">katahattho</hi>ti thirataraṃ lakkhesu avirajjhanasarakkhepo| īdiso pana tattha vasībhūto katahattho nāma hotīti āha <hi rend="bold">‘‘ciṇṇavasībhāvo’’</hi>ti| kataṃ rājakulādīsu upecca asanaṃ etena so <hi rend="bold">katūpāsano</hi>ti āha <hi rend="bold">‘‘rājakulādīsu dassitasippo’’</hi>ti| <hi rend="bold">evaṃ kata</hi>nti evaṃ antosusirakaraṇādinā sallahukaṃ kataṃ|</p>

<p rend="bodytext"><hi rend="bold">oloketī</hi>ti udikkhati| <hi rend="bold">evaṃ santepi tesaṃ vāro paññāyatī</hi>ti tesaṃ bhikkhūnaṃ ‘‘ayaṃ paṭhamaṃ pucchati, ayaṃ dutiya’’ntiādinā pucchanavāro tādisassa paññavato paññāyati sukhumassa antarassa labbhanato| <hi rend="bold">buddhānaṃ pana vāro</hi>ti īdise ṭhāne buddhānaṃ desanāvāro aññesaṃ napaññāyanato buddhānaṃyeva paññāyati| idāni tameva paññāyanataṃ yuttito dassento <hi rend="bold">‘‘vidatthicaturaṅgulachāya’’</hi>ntiādimāha| accharāsaṅghāṭamatte khaṇe aneka-koṭisahassa-cittapavattisambhavato <pb ed="V" n="2.0036"/> <hi rend="bold">‘‘vidatthicaturaṅgulachāyaṃ atikkamanato puretaraṃyeva bhagavā…pe.… kathetī’’</hi>ti vatvā tato lahutarāpi satthu desanāpavatti atthevāti dassento <hi rend="bold">‘‘tiṭṭhantu vā tāva ete’’</hi>tiādimāha| idāni tattha kāraṇaṃ dassetuṃ <hi rend="bold">‘‘kasmā’’</hi>tiādi vuttaṃ| <hi rend="bold">soḷasa padāni kathetī</hi>ti etena lokiyajanassa ekapaduccāraṇakkhaṇe bhagavā aṭṭhavīsasatapadāni kathetīti dasseti| idāni tassapi kāraṇaṃ dassetuṃ <hi rend="bold">‘‘kasmā’’</hi>tiādi vuttaṃ|</p>

<p rend="bodytext"><hi rend="bold">dhammo</hi>ti pāḷi| pajjati attho etenāti <hi rend="bold">padaṃ,</hi> tadattho| atthaṃ byañjetīti <hi rend="bold">byañjanaṃ,</hi> akkharaṃ| tañhi padavākyakkharabhāvehi paricchijjamānaṃ taṃ taṃ atthaṃ byañjeti pakāseti| tenāha <hi rend="bold">‘‘dhammapadabyañjananti pāḷiyā padabyañjanaṃ, tassa tassa atthassa byañjanakaṃ akkhara’’</hi>nti| etena aparāparehi padabyañjanehi sucirampi kālaṃ kathentassa tathāgatassa na kadāci tesaṃ pariyādānaṃ atthīti dasseti| pañhaṃ byākaronti etenāti <hi rend="bold">pañhabyākaraṇaṃ,</hi> tathāpavattapaṭibhānaṃ| aparikkhayapaṭibhānā hi buddhā bhagavanto, yato vuttaṃ <pb ed="M" n="2.0040"/> ‘‘natthi dhammadesanāya hānī’’ti (dī. ni. ṭī. 3.141, 305; vibha. mūlaṭī. 1.suttantabhājanīyavaṇṇanā)| tenāha <hi rend="bold">‘‘iminā kiṃ dassetī’’</hi>tiādi| tathā āsannaparinibbānassapi bhagavato desanāya itarāya ca visesātāvoti paṭhamabuddhavacanampi majjhimabuddhavacanampi pacchimabuddhavacanampi sadisameva| āsītikavassato paraṃ <hi rend="bold">pañcamo āyukoṭṭhāso</hi>|</p>

<p rend="bodytext" n="162"><hi rend="paranum">162</hi><hi rend="dot">.</hi> kāmañcettha bhagavatā nāgasamālattherassa acchariyabbhutapavedanamukhena attano lomānaṃ haṭṭhabhāvassa paveditattā <hi rend="bold">‘‘lomahaṃsanapariyāyo’’</hi>ti nāmaṃ gahitaṃ, tathāpi sabbaññutaññāṇādi-anaññasādhāraṇañāṇānubhāva-vibhāvanādivasena soḷasasamūhato sīhanādassa nadanena desanāya pavattitattā ‘‘mahāsīhanādo’’tveva saṅgītikāramahātherehi nāmaṃ ṭhapitanti daṭṭhabbaṃ|</p>

<p rend="centre">mahāsīhanādasuttavaṇṇanāya līnatthappakāsanā samattā|</p>

</xml>