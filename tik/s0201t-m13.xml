<xml src="s0201t-m13.xml">

<p rend="subhead"><pgroup id="m13"/><readunit id="m13">3. mahādukkhakkhandhasuttavaṇṇanā</readunit></p>

<p rend="bodytext" n="163"><hi rend="paranum">163</hi><hi rend="dot">.</hi> <hi rend="bold">tato</hi> <pb ed="V" n="2.0037"/> <hi rend="bold">para</hi>nti tiṇṇaṃ janānaṃ upari saṅgho catuvaggakaraṇīyādikammehi paṭikammappattattā| <hi rend="bold">gāmaṃ gatoti vuccati</hi> gāmaṃ uddissa gatattā, evaṃ sāvatthiṃ pavisituṃ vihārato nikkhantā ‘‘pavisiṃsū’’ti vuttā| <hi rend="bold">pariñña</hi>nti pahānapariññaṃ| sā hi samatikkamo, na itarā| <hi rend="bold">rūpavedanāsupī</hi>ti ‘‘rūpānaṃ pariññaṃ, vedanānaṃ pariñña’’nti etthāpi| kāmaṃ sabbesaṃ titthiyānaṃ kāmādipariññāpaññāpanahetubhūto samayo natthi, yesaṃ pana atthi, te upādāya <hi rend="bold">‘‘sakasamayaṃ jānantā’’</hi>ti vuttaṃ| ‘‘yato yato kho bho ayaṃ bhikkhu vivicceva kāmehi…pe.… paṭhamaṃ jhānaṃ upasampajja viharati, ettāvatā kho bho kāmānaṃ pariññā hotī’’ti evaṃ sarūpato paṭhamajjhānaṃ vibhāvetuṃ asakkontāpi kevalaṃ accantappahānasaññāya <hi rend="bold">kāmānaṃ pariññaṃ paññapeyyuṃ paṭhamajjhānaṃ vadamānā</hi>| taṃ kissa hetu? tādisassa āgamādhigamassābhāvato| <hi rend="bold">rūpavedanāpariññāsu</hi>pi eseva nayo| <hi rend="bold">vuccethā</hi>ti vucceyya| <hi rend="bold">dutiyapadepī</hi>ti ‘‘anusāsaniyā vā anusāsani’’nti evaṃ vuttavākyepi| <hi rend="bold">te</hi> kira bhikkhū|</p>

<p rend="bodytext" n="165"><hi rend="paranum">165</hi><hi rend="dot">.</hi> <hi rend="bold">na</hi> <pb ed="M" n="2.0041"/> <hi rend="bold">ceva sampāyissantī</hi>ti na ceva sammadeva pakārehi gamessanti ñāpessanti| tenāha <hi rend="bold">‘‘sampādetvā kathetuṃ na sakkhissantī’’</hi>ti| yasmā avisaye pañho pucchito hoti, tasmā āpajjissantīti yojanā| <hi rend="bold">sadevake</hi>ti arūpadevaggahaṇaṃ| te hi lokiyadevehi dīghāyukatādinā ukkaṭṭhā| <hi rend="bold">samārake</hi>ti kāmāvacaradevaggahaṇaṃ| <hi rend="bold">sabrahmaketi</hi> rūpāvacarabrahmaggahaṇaṃ| <hi rend="bold">sassamaṇabrāhmaṇiyā</hi>ti ettha <hi rend="bold">samaṇa</hi>ggahaṇena pabbajite, <hi rend="bold">brāhmaṇa</hi>ggahaṇena jātibrāhmaṇe, puna <hi rend="bold">deva</hi>ggahaṇena sammutideve, manussaggahaṇena avasiṭṭhamanussakāyaṃ pariyādiyati| <hi rend="bold">lokapajā</hi>ggahaṇena pana payojanaṃ aṭṭhakathāyaṃ dassitameva| <hi rend="bold">aññathā ārādhanaṃ nāma natthī</hi>ti iminā kāmarūpavedanāsu assādādīnaṃ yāthāvato avabodho eva ito bāhirakānaṃ natthi, kuto pavedanāti dasseti|</p>

<p rend="bodytext" n="166"><hi rend="paranum">166</hi><hi rend="dot">.</hi> <hi rend="bold">cittārādhana</hi>nti yāthāvapavedanena paresaṃ cittassa paritosanaṃ| <hi rend="bold">bandhanaṭṭhena guṇāti</hi> kāmarāgasaṃyojanassa paccayabhāvena vatthukāmesupi bandhanaṭṭho vutto, koṭṭhāsaṭṭho vā guṇaṭṭho daṭṭhabbo| <hi rend="bold">tarayantī</hi>ti taramānā yanti gacchanti| atītādibhinnapaṭhamādivayā eva cittatā rāsibhāvena vayoguṇāti gahitāti āha <hi rend="bold">‘‘rāsaṭṭho guṇaṭṭho’’</hi>ti| <hi rend="bold">cakkhuviññeyyā</hi>ti vā cakkhuviññāṇataṃdvārikaviññāṇehi <pb ed="V" n="2.0038"/> vijānitabbā| <hi rend="bold">sotaviññeyyā</hi>tiādīsupi eseva nayo| <hi rend="bold">iṭṭhārammaṇabhūtā</hi>ti sabhāveneva iṭṭhārammaṇajātikā, iṭṭhārammaṇabhāvaṃ vā pattā| <hi rend="bold">kamanīyā</hi>ti kāmetabbā| <hi rend="bold">manavaḍḍhanakā</hi>ti manoharā| etena parikappanatopi iṭṭhabhāvaṃ gaṇhāti| <hi rend="bold">piyajātikā</hi>ti piyāyitabbasabhāvā| <hi rend="bold">kāmūpasaṃhitā</hi>ti kāmarāgena upecca sandhāniyā sambaddhā (a. ni. ṭī. 3.6.63) kātabbāti āha <hi rend="bold">‘‘ārammaṇaṃ katvā’’</hi>ti|</p>

<p rend="bodytext" n="167"><hi rend="paranum">167</hi><hi rend="dot">.</hi> <hi rend="bold">saññaṃ ṭhapetvā</hi>ti ‘‘imasmiṃ aṅgulikādipabbe gahite sataṃ hoti, imasmiṃ sahassa’’ntiādinā saññāṇaṃ katvā gaṇanā| <hi rend="bold">acchiddagaṇanā</hi>ti ‘‘ekaṃ dve’’tiādinā navantavidhinā nirantaragaṇanā| <hi rend="bold">piṇḍagaṇanā</hi>ti saṅkalanapaṭuppādanādinā piṇḍitvā gaṇanā| tenāha <hi rend="bold">‘‘khettaṃ oloketvā’’</hi>tiādi| kasanaṃ <hi rend="bold">kasī</hi>ti kasiggahaṇena sabbo kasipaṭibaddho <pb ed="M" n="2.0042"/> jīvikūpāyo gahitoti āha <hi rend="bold">‘‘kasīti kasikamma’’</hi>nti| <hi rend="bold">jaṅghavaṇijjā</hi>ti jaṅghasatthavasena vaṇijjaṃ āha, <hi rend="bold">thalavaṇijjā</hi>ti sakaṭasatthavasena| <hi rend="bold">ādi</hi>-saddena nāvāpaṇādivasena vohāraṃ| <hi rend="bold">vaṇippatho</hi>ti vaṇijamaggo, dānaggahaṇavasena saṃvohāroti attho| usūnaṃ asanakammaṃ <hi rend="bold">issattaṃ,</hi> dhanusippena jīvikā, idha pana issattaṃ viyāti <hi rend="bold">issattaṃ,</hi> sabbāvudhajīvikāti āha <hi rend="bold">‘‘āvudhaṃ gahetvā upaṭṭhānakamma’’</hi>nti| porohiccāmaccakammādi <hi rend="bold">rājakammaṃ|</hi> <hi rend="bold">ādi</hi>-saddena rathasippakhattavijjāsippādi-vuttāvasesaṃ mahāsippaṃ khuddakasippañca saṅgaṇhāti| <hi rend="bold">sītassa purakkhato</hi>ti sītassa purato kato| yo hi sītakāle jīvikāhetu sītalapadesaṃ pakkhandati, so vāḷamigādīhi viya sītena paripātiyamāno tena purato kato viya hoti| tenāha <hi rend="bold">‘‘sītena bādhiyamāno’’</hi>ti| <hi rend="bold">uṇhassa purakkhato</hi>ti etthāpi eseva nayo| <hi rend="bold">saritvā</hi>ti saṃsappitvā| <hi rend="bold">ghaṭṭiyamāno</hi>ti hiṃsiyamāno bādhiyamāno| ābādhanaṃ <hi rend="bold">ābādho,</hi> pīḷāti attho| <hi rend="bold">kāmahetu</hi>nti vā bhāvanapuṃsakaniddeso yathā ‘‘visamaṃ candimasūriyā parivattantī’’ti (a. ni. 4.70)| tathā sesapadadvayepi| tenevāha <hi rend="bold">‘‘kāmānameva hetū’’</hi>ti| <hi rend="bold">kāmānaṃ hetū</hi>ti ettha purimapadāvadhāraṇamayuttaṃ tadaññapaccayapaṭikkhepāpattito, tathā uttarapadāvadhāraṇaṃ kāmānaṃ kadāci ahetubhāvassapi sambhavato, tasmā <hi rend="bold">‘‘uppajjatiyevā’’</hi>ti vuttaṃ|</p>

<p rend="bodytext"><hi rend="bold">uṭṭhahato</hi>ti iminā uṭṭhānavīriyaṃ vuttanti āha <hi rend="bold">‘‘ājīvasamuṭṭhāpakavīriyenā’’</hi>ti| <hi rend="bold">taṃ vīriyanti</hi> ājīvikasamuṭṭhāpakavīriyaṃ| <hi rend="bold">pubbenāparaṃ ghaṭentassā</hi>ti ārambhato paṭṭhāya nirantaraṃ pavattentassa| <hi rend="bold">citte uppannabalavasokena socatī</hi>ti cittasantāpena anto nijjhāyati| <hi rend="bold">kāye uppannadukkhenā</hi>ti tasseva sokassa vasena kāye uppannadukkhena| sokuddesena taṃ taṃ vippalapento vā <hi rend="bold">paridevati| uraṃ tāḷetvā</hi>ti vakkhappadesaṃ paharitvā| <hi rend="bold">‘‘mogha’’</hi>ntiādi paridevanākāradassanañceva <pb ed="V" n="2.0039"/> sammohāpajjanākāradassanañca| <hi rend="bold">me</hi>ti vatvā puna <hi rend="bold">no</hi>ti puthuvacanaṃ attano ubhayathāpi voharitabbato, byāmūḷhavacanaṃ vā sokavasena|</p>

<p rend="bodytext" n="168"><hi rend="paranum">168</hi><hi rend="dot">.</hi> idha <pb ed="M" n="2.0043"/> kāmaggahaṇena visesato vatthukāmā gahitāti kāmādiggahaṇaṃ kataṃ, nānantariyatāya pana kilesakāmopi gahito eva| <hi rend="bold">asicamma</hi>nti ettha <hi rend="bold">camma</hi>ggahaṇena na kevalaṃ cammamayassa, cammaparisibbitasseva vā gahaṇaṃ, atha kho sabbassapi āvudhabādhakassa gahaṇanti dassento <hi rend="bold">‘‘kheṭakaphalakādīnī’’</hi>ti āha| <hi rend="bold">ādi</hi>-saddena sarādisaṅgaho| <hi rend="bold">dhanukalāpaṃ sannayhitvā</hi>ti dhanuñceva khurappatūṇiñca sannayhitvā, dhanudaṇḍassa jiyāya tathābhāvakaraṇādipi (a. ni. ṭī. 3.5.76) dhanuno sannayhananti| dvinnaṃ senānaṃ byūhasaṃvidhānena vā <hi rend="bold">ubhatobyūḷhaṃ| vijjotalantesū</hi>ti nisitapītaphalatāya vijjotanavasena parivattamānesu|</p>

<p rend="bodytext">pākārasamīpātisaṅkhāratāya pākārapādā <hi rend="bold">upakāriyo,</hi> yā ‘‘uddāpā’’ti vuccanti| <hi rend="bold">satadantenā</hi>ti anekasatadantakena, yassa tikhiṇadantāni anekasatāni mūlāni honti| atibhāratāya dasavīsamattāpi janā ukkhipituṃ na sakkonti, yantavasena pana ukkhipitvā bandhitvā ṭhapenti| tenāha <hi rend="bold">‘‘aṭṭhadantākārenā’’</hi>tiādi| <hi rend="bold">omaddantī</hi>ti oṭṭhapenti|</p>

<p rend="bodytext" n="169"><hi rend="paranum">169</hi><hi rend="dot">.</hi> <hi rend="bold">sandhimpi chindanti</hi> corikāya jīvitukāmā| <hi rend="bold">nillopa</hi>nti nissesavilopaṃ, ekaṃ parittaṃ gāmaṃ parivāretvā tattha kiñcipi gayhūpagaṃ asesetvā karamaraggahaṇaṃ| tenāha <hi rend="bold">‘‘mahāvilopa’’</hi>nti| <hi rend="bold">panthaduhanakammaṃ</hi> aṭavimagge ṭhatvā addhikānaṃ vilumpanaṃ| <hi rend="bold">pahārasādhanatthaṃ</hi> (a. ni. ṭī. 2.2.1) daṇḍappahārassa sukhasiddhiatthaṃ| kañjito nibbattaṃ kañjiyaṃ, āranālaṃ| yaṃ ‘‘bilaṅga’’ntipi vuccati, taṃ yattha siñcati, sā <hi rend="bold">kañjiyukkhalikā</hi>| bilaṅgathālikasadisakaraṇaṃ <hi rend="bold">bilaṅgathāliyaṃ| sīsakapālaṃ uppāṭetvā</hi>ti ayoguḷapavesanappamāṇaṃ chiddaṃ katvā| <hi rend="bold">saṅkhamuṇḍakammakāraṇa</hi>nti saṅkhaṃ viya muṇḍakammakāraṇaṃ|</p>

<p rend="bodytext"><hi rend="bold">rāhumukhakammakāraṇa</hi>nti rāhumukhagata-sūriyasadisa-kammakāraṇaṃ| <hi rend="bold">jotimālika</hi>nti jotimālavantaṃ kammakāraṇaṃ| <hi rend="bold">hatthapajjotika</hi>nti hatthapajjotanakammakāraṇaṃ| <hi rend="bold">erakavattakammakāraṇa</hi>nti erakavattasadise sarīrato baddhe uppāṭanakammakāraṇaṃ| <hi rend="bold">cīrakavāsikakammakāraṇa</hi>nti sarīrato uppāṭitabaddhacīrakāhi nivāsāpanakammakāraṇaṃ| taṃ karontā yathā gīvato paṭṭhāya baddhe kantitvā kaṭiyameva ṭhapenti, evaṃ gopphakato paṭṭhāya <pb ed="M" n="2.0044"/> kantitvā kaṭiyameva ṭhapenti| <hi rend="bold">aṭṭhakathāyaṃ</hi> pana <hi rend="bold">‘‘kaṭito paṭṭhāya kantitvā gopphakesu ṭhapentī’’</hi>ti vuttaṃ| <hi rend="bold">eṇeyyakakammakāraṇa</hi>nti eṇīmigasadisakammakāraṇaṃ<pb ed="V" n="2.0040"/>| <hi rend="bold">ayavalayāni datvā</hi>ti ayavalayāni paṭimuñcitvā| <hi rend="bold">ayasūlāni koṭṭentī</hi>ti kapparajaṇṇukakoṭīsu ayasūlāni pavesenti| nti taṃ tathākatakammakāraṇaṃ sattaṃ|</p>

<p rend="bodytext"><hi rend="bold">baḷisamaṃsika</hi>nti baḷisehi maṃsuppāṭanakammakāraṇaṃ| <hi rend="bold">kahāpaṇika</hi>nti kahāpaṇamattaso chindanakammakāraṇaṃ| <hi rend="bold">koṭṭentī</hi>ti chindanti| <hi rend="bold">khārāpatacchika</hi>nti tacchetvā khārāvasiñcanakammakāraṇaṃ| <hi rend="bold">palighaparivattika</hi>nti palighassa viya parivattanakammakāraṇaṃ| <hi rend="bold">ekābaddhaṃ karonti</hi> ayasūlassa koṭṭanena| <hi rend="bold">palālapīṭhaka</hi>nti palālapīṭhassa viya sarīrassa saṃvellanakammakāraṇaṃ| <hi rend="bold">kāraṇikā</hi>ti ghātanakārakā| <hi rend="bold">palālavaṭṭiṃ viya katvā</hi>ti yathā palālapīṭhaṃ karontā palālavaṭṭiṃ katvā saṃvellanavasena naṃ (a. ni. ṭī. 2.2.1) veṭhenti, evaṃ karontīti attho| <hi rend="bold">chātakehī</hi>ti bubhukkhitehi koleyyakasunakhehi| balavanto hi te javayoggā sūrā ca honti| kammavasena sampareti etthāti samparāyo, paraloko| tattha bhavoti <hi rend="bold">samparāyiko</hi>|</p>

<p rend="bodytext" n="170"><hi rend="paranum">170</hi><hi rend="dot">.</hi> chandarāgo vinīyati ceva pahīyati ca etthāti nibbānaṃ <hi rend="bold">chandarāgavinayo chandarāgappahānañcā</hi>ti| tenāha <hi rend="bold">‘‘nibbānañhī’’</hi>ti| tattha <hi rend="bold">āgammā</hi>ti idaṃ yo chandarāgaṃ vineti pajahati, tassa ārammaṇaṃ sandhāya vuttaṃ| <hi rend="bold">tīhi pariññāhī</hi>ti iminā ñātatīraṇapariññāhi parijānissantīti netaṃ ṭhānaṃ vijjati| ko pana vādo pahānapariññāyāti dasseti? <hi rend="bold">tathabhāvāyā</hi>ti parijānanakabhāvāya|</p>

<p rend="bodytext" n="171"><hi rend="paranum">171</hi><hi rend="dot">.</hi> <hi rend="bold">aparittenā</hi>ti ahīnena| <hi rend="bold">vipulenā</hi>ti mahatā| yadi vaṇṇasampattidassanatthaṃ, vaṇṇadasakaṃ kasmā na gahitanti āha <hi rend="bold">‘‘mātugāmassa hī’’</hi>tiādi| bhojanasampadādīnaṃ alābhepīti dassanatthaṃ <hi rend="bold">‘‘duggatakule nibbattassapī’’</hi>ti vuttaṃ| <hi rend="bold">thokaṃ thokaṃ vaṇṇāyatanaṃ pasīdati</hi> maṃsassa paribrūhanato thanamaṃsāni vaḍḍhanti jāyanti| vaṇṇeti hadayaṅgatabhāvaṃ pakāsento viya hotīti <hi rend="bold">vaṇṇo</hi>| so eva sāmaggopabhogādinā nibhātīti <hi rend="bold">nibhā</hi>| tenāha <hi rend="bold">‘‘vaṇṇanibhāti vaṇṇoyevā’’</hi>ti|</p>

<p rend="bodytext"><hi rend="bold">bhogga</hi>nti <pb ed="M" n="2.0045"/> ativiya vaṅkatāya bhoggaṃ| tādisaṃ pana sarīraṃ bhaggaṃ viya hotīti āha <hi rend="bold">‘‘bhagga’’</hi>nti| tenāha <hi rend="bold">‘‘imināpissa vaṅkabhāvameva dīpetī’’</hi>ti| dantānaṃ chinnabhinnatāya ekaccānaṃ patanena ca <hi rend="bold">khaṇḍitadantaṃ</hi>| kesānaṃ setavaṇṇatāya palitanti āha <hi rend="bold">‘‘paṇḍarakesa’’</hi>nti| kesānaṃ mattaso siyane khallāṭavohāroti bahuso siyanaṃ sandhāyāha <hi rend="bold">‘‘mahākhallāṭasīsa’’</hi>nti| vassasatikakāle <pb ed="V" n="2.0041"/> uppajjanatilakāni sandhāyāha <hi rend="bold">‘‘tilakāhatagatta’’</hi>nti| tāni pana kānici setāni honti kānici kāḷānīti āha <hi rend="bold">‘‘setakāḷatilakehī’’</hi>ti| <hi rend="bold">byādhika</hi>nti sañcātabyādhiṃ| <hi rend="bold">bāḷhagilāna</hi>nti māraṇanti kagelaññena gilānaṃ|</p>

<p rend="bodytext" n="173"><hi rend="paranum">173</hi><hi rend="dot">.</hi> <hi rend="bold">tasmiṃ samaye</hi>ti tasmiṃ jhānaṃ upasampajja viharaṇasamaye| <hi rend="bold">na cetetī</hi>ti na abhisandahati| byābādhanaṭṭhena byābādho, byābādhova byābajjhaṃ, natthi ettha byābajjhanti <hi rend="bold">abyābajjhaṃ,</hi> dukkharahitaṃ| tenāha <hi rend="bold">‘‘niddukkhamevā’’</hi>ti|</p>

<p rend="bodytext" n="174"><hi rend="paranum">174</hi><hi rend="dot">.</hi> <hi rend="bold">aniccādiākāro</hi>ti aniccākāro dukkhākāro vipariṇāmākāro calādiākāro ca|</p>

<p rend="centre">mahādukkhakkhandhasuttavaṇṇanāya līnatthappakāsanā samattā|</p>

</xml>