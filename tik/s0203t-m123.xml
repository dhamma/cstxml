<xml src="s0203t-m123.xml">
<sutra id="m123"/>
<p rend="subhead">3. acchariyabbhutasuttavaṇṇanā</p>

<p rend="bodytext" n="197"><hi rend="paranum">197</hi><hi rend="dot">.</hi> vibhattipatirūpakā <pb ed="V" n="2.0113"/><pb ed="M" n="2.0330"/> ca nipātā hontīti yathārahaṃ taṃtaṃvibhattiatthadīpakā, idha paccattavacano <hi rend="bold">yatra</hi>saddo, <hi rend="bold">hi</hi>saddo hetuattho, <hi rend="bold">nāma</hi>saddo acchariyattho, padattayassa pana acchariyatthaniddiṭṭhatāya <hi rend="bold">‘‘acchariyatthe nipāto’’</hi>ti vuttaṃ| ekaṃsato panetaṃ padattayaṃ| tathā hi vakkhati, ‘‘yatrāti nipātavasena anāgatavacana’’nti| <hi rend="bold">papañca</hi>saddo heṭṭhā vutto| <hi rend="bold">chinnavaṭume</hi>ti iminā sabbakilesavaṭṭassa akusalakammavaṭṭassa ca chinnattā vipākavaṭṭassa ca upari vakkhamānattā āha – <hi rend="bold">‘‘vaṭumanti kusalākusalakammavaṭṭaṃ vuccatī’’</hi>ti| <hi rend="bold">nipātavasena</hi> yatrasaddayogena| <hi rend="bold">anāgatavacana</hi>nti idaṃ anāgatavacanasadisattā vuttaṃ| anāgatatthavācī hi anāgatavacanaṃ, attho cettha atītoti| <hi rend="bold">anussarī</hi>ti idaṃ anussaritabhāvaṃ sandhāya vuttaṃ – ‘‘na anussarissatī’’ti saddapayogassa atītavisayattā| yadā pana tehi bhikkhūhi yā kathā pavattitā, tato pacchāpi bhagavato tesaṃ buddhānaṃ anussaraṇaṃ hotiyeva|</p>

<p rend="bodytext"><hi rend="bold">khattiyajaccā</hi>tiādikālato paṭṭhāya asambhinnāya khattiyajātiyā uditoditāya| <hi rend="bold">brahmajaccā</hi>ti brāhmaṇajaccā| <hi rend="bold">evaṃgotte</hi>pi eseva nayo| <hi rend="bold">lokiyalokuttarasīlenā</hi>ti pāramitāsambhūtena buddhāveṇikattā anaññasādhāraṇena lokiyena lokuttarena ca sīlena| <hi rend="bold">evaṃsīlā</hi>ti anavasesasīlānaṃ visuṃ paccavekkhaṇakaraṇena evaṃsīlāti anussarissati| esa nayo sesesu| yathā vijjābhāgiyā vijjāsampayuttadhammā, evaṃ samādhipakkhā samādhisampayuttadhammāpi sativīriyādayoti āha – <hi rend="bold">‘‘heṭṭhā samādhipakkhānaṃ dhammānaṃ gahitattā vihāro gahitovā’’</hi>ti| tasmā samādhipakkhadhammavinimutto eva idha vihāro adhippetoti vuttaṃ <hi rend="bold">‘‘idaṃ hī’’</hi>tiādi|</p>

<p rend="bodytext">yathā vā aṭṭhasamāpattivipassanāmaggaphalasaṅgahitā lokiyalokuttarā samādhipaññā ‘‘evaṃdhammā evaṃpaññā’’ti padehi heṭṭhā gahitāpi yathāsakaṃ paṭipakkhato muccanassa pavattivisesaṃ upādāya ‘‘evaṃvimuttā’’ti ettha puna gahitā, tathā ‘‘evaṃdhammā’’ti ettha gahitāpi samādhipakkhadhammā dibbabrahmāneñjariyavihārasaṅkhātaṃ attano pavattivisesaṃ upādāya, ‘‘evaṃvihārī’’ti ettha puna gahitāti vuccamāne na koci virodho| phaladhammānaṃ pavattikālepi <pb ed="M" n="2.0331"/> kilesānaṃ paṭippassaddhi na taṃānubhāvajātā, atha kho ariyamaggena kilesānaṃ samucchinnattāti <pb ed="V" n="2.0114"/> āha – <hi rend="bold">‘‘maggānubhāvena kilesānaṃ paṭipassaddhante uppannattā’’</hi>ti| yo yaṃ pajahati, so pahāyako pahātabbato vimuttoti vuccati visaṃsaṭṭhabhāvatoti pahānavibhāgena vuccamāne apahāyakassa nibbānassa kathaṃ vimuttatā? visaṃsaṭṭhābhāvato eva| tañhi pakatiyāva sabbaso kilesehi visaṃsaṭṭhaṃ vinissaṭaṃ suvidūravidūre ṭhitaṃ, tasmāssa tato nissaṭattā nissaraṇavimutti nissaraṇapahānanti vuccatīti āha <hi rend="bold">‘‘nibbāna’’</hi>ntiādi|</p>

<p rend="bodytext" n="199"><hi rend="paranum">199</hi><hi rend="dot">.</hi> ime <hi rend="bold">tathāgatassa acchariyabbhutadhammā,</hi> na sāvakavisayā, mama pana desanā tayā sutā evāti te therasseva bhāraṃ karonto, <hi rend="bold">‘‘taṃ bhiyyosomattāya paṭibhantū’’</hi>ti āha| <hi rend="bold">sato sampajāno</hi>ti ettha kālabhedavasena labbhamānampi sampajānabhāvaṃ anāmasitvā gativibhāgena taṃ dassetuṃ, <hi rend="bold">‘‘dve sampajaññānī’’</hi>tiādi vuttaṃ – <hi rend="bold">aṭṭha vare gaṇhanto</hi>ti ettha kathaṃ varaṃ devatā deti, parassa dīyamānañca taṃ kathaṃ parassa samijjhatīti? kammabaleneva| yadi hi taṃ kammaṃ katokāsaṃ yassa tadapadesena phalaṃ vipaccati, evaṃ devatāya tassa varaṃ dinnaṃ, itarena ca laddhanti vohāro hotīti| apica parassa patthitavarāni nāma vipaccamānassa kammassa paccayabhūto payogavisesoti daṭṭhabbaṃ| tāni vipaccane ekantikānipi appesakkhā devatā – ‘‘ayamassa patthanā samijjhissati, no’’ti na jānanti, sakko pana paññavā tāni ekaccaṃ jānātiyeva| tena vuttaṃ – <hi rend="bold">‘‘sakkena pasīditvā dinne aṭṭha vare gaṇhanto’’</hi>tiādi|</p>

<p rend="bodytext"><hi rend="bold">paṭhamajavanavāre</hi>ti uppannassa sabbapaṭhamajavanavāre| so hi paṭisandhiyā āsannabhāvato avisado hoti, devabhāve nikantivasena uppajjanato na jānāti| <hi rend="bold">aññāhi</hi> devatāhi <hi rend="bold">asādhāraṇajānanaṃ hoti</hi> dutiyajavanavārato paṭṭhāya pavattanato|</p>

<p rend="bodytext"><hi rend="bold">aññepi devā</hi>tiādinā bodhisattassa tattha sampajaññeneva ṭhitabhāvaṃ byatirekamukhena vibhāveti| <hi rend="bold">āhārūpacchedena kālaṅkarontī</hi>ti idaṃ khiḍḍāpadosikavasena vuttaṃ| itaresampi dibbabhogehi mucchitataṃ ajjhāpannānaṃ tiṭṭhantānaṃ sampajaññābhāvo hotiyeva| <hi rend="bold">kiṃ tathārūpaṃ ārammaṇaṃ</hi> <pb ed="M" n="2.0332"/> <hi rend="bold">natthī</hi>ti yathārūpaṃ uḷāraṃ paṇītañca ārammaṇaṃ paṭicca te devā saṃmucchitā āhārūpacchedampi karonti, kiṃ tathārūpaṃ uḷāraṃ paṇītañca ārammaṇaṃ bodhisattassa natthīti bodhisattassa sampajaññānubhāvaṃ vibhāvetuṃ codanaṃ samuṭṭhāpeti? bodhisatto hi yattha yattha nibbattati, tattha tattha aññe satte dasahi visesehi adhiggaṇhāti, pageva tattha devabhūto, tathāpi ‘‘sato sampajāno’’ti ayamettha acchariyadhammo vutto|</p>

<p rend="bodytext" n="200"><hi rend="paranum">200</hi><hi rend="dot">.</hi> sampattibhave <pb ed="V" n="2.0115"/> dīghāyukatā nāma paññābalena hoti, bodhisatto ca mahāpañño, tasmā tattha tattha bhave tena dīghāyukena bhavitabbanti adhippāyena, <hi rend="bold">‘‘sesattabhāvesu kiṃ yāvatāyukaṃ na tiṭṭhatī’’</hi>ti codeti| itaro <hi rend="bold">‘‘āma na tiṭṭhatī’’</hi>ti paṭijānitvā, <hi rend="bold">‘‘aññadā hī’’</hi>tiādinā tattha kāraṇamāha| ‘‘idha na bhavissāmī’’ti adhimuccanavasena kālakiriyā <hi rend="bold">adhimuttikālakiriyā</hi>| pāramidhammānañhi ukkaṃsappattiyā tasmiṃ tasmiṃ attabhāve abhiññāsamāpattīhi santānassa visesitattā attasinehassa tanubhāvena sattesu ca mahākaruṇāya uḷārabhāvena adhiṭṭhānassa tikkhavisadabhāvāpattiyā bodhisattānaṃ adhippāyā samijjhanti, citte viya kammesu ca tesaṃ vasibhāvo, tasmā yatthupapannānaṃ pāramiyo sammadeva paribrūhenti, vuttanayena kālaṃ katvā tattha upapajjanti| tathā hi ayaṃ mahāsatto imasmiṃyeva kappe nānājātīsu aparihīnajjhāno kālaṃ katvā brahmaloke nibbatto appakameva kālaṃ tattha ṭhatvā tato cavitvā idha nibbatto| tenāha – <hi rend="bold">‘‘ayaṃ kālakiriyā aññesaṃ na hotī’’</hi>ti| <hi rend="bold">sabbapāramīnaṃ pūritattā</hi>ti iminā payojanābhāvato tattha ṭhatvā adhimuttikālakiriyā nāma na hotīti dasseti| apica carimabhave catumahānidhisamuṭṭhānapubbikāya dibbasampattisadisāya mahāsampattiyā nibbatti viya buddhabhūtassa asadisadānādivasena anaññasādhāraṇalābhuppatti viya ca ito paraṃ mahāpurisassa dibbasampattianubhavanaṃ nāma natthīti yāvatāyukaṭṭhānaṃ ussāhajātassa puññasambhārassa vasenāti daṭṭhabbaṃ| ayañhettha dhammatā|</p>

<p rend="bodytext"><hi rend="bold">manussagaṇanāvasena,</hi> na devagaṇanāvasena| <hi rend="bold">pubbanimittānī</hi>ti cutiyā pubbanimittāni| <hi rend="bold">amilāyitvā</hi>ti ettha <hi rend="bold">amilāta</hi>ggahaṇeneva tāsaṃ mālānaṃ vaṇṇasampadāpi gandhasampadāpi sobhāsampadāpi dassitāti daṭṭhabbaṃ| bāhirabbhantarānaṃ <pb ed="M" n="2.0333"/> rajojallānaṃ lesassapi abhāvato devānaṃ sarīragatāni vatthāni sabbakālaṃ parisuddhapabhassarāneva hutvā tiṭṭhantīti āha <hi rend="bold">‘‘vatthesupi eseva nayo’’</hi>ti| <hi rend="bold">neva sītaṃ na uṇha</hi>nti yassa sītassa patīkāravasena adhikaṃ seviyamānaṃ uṇhaṃ, sayameva vā kharataraṃ hutvā adhibhavantaṃ sarīre sedaṃ uppādeyya, tādisaṃ neva sītaṃ na uṇhaṃ hoti| <hi rend="bold">tasmiṃ kāle</hi>ti yathāvutte maraṇāsannakāle| <hi rend="bold">bindubinduvasenā</hi>ti muttaguḷikā viya bindu bindu hutvā sedā muccanti| dantānaṃ khaṇḍitabhāvo <hi rend="bold">khaṇḍiccaṃ</hi>| kesānaṃ palitabhāvo <hi rend="bold">pāliccaṃ| ādi</hi>-saddena valittacataṃ saṅgaṇhāti| <hi rend="bold">kilantarūpo attabhāvo hoti,</hi> na pana khaṇḍiccapāliccādīhīti adhippāyo| <hi rend="bold">ukkaṇṭhitā</hi>ti anabhirati, sā natthi uparūpari uḷāruḷārānameva bhogānaṃ visesato rucijanakānaṃ upatiṭṭhanato|</p>

<p rend="bodytext"><hi rend="bold">paṇḍitā evā</hi>ti buddhisampannā eva devatā| yathā devatā ‘‘sampati jātā kīdisena puññakammena <pb ed="V" n="2.0116"/> idha nibbattā’’ti cintetvā, ‘‘iminā nāma puññakammena idha nibbattā’’ti jānanti, evaṃ atītabhave attanā kataṃ ekaccaṃ aññampi puññaṃ jānantiyeva mahāpuññāti āha – <hi rend="bold">‘‘ye mahāpuññā’’</hi>tiādi|</p>

<p rend="bodytext"><hi rend="bold">na paññāyanti</hi> ciratarakālattā paramāyuno| <hi rend="bold">aniyyānika</hi>nti na niyyānāvahaṃ sattānaṃ abhājanabhāvato| sattā na paramāyuno honti nāma pāpussannatāyāti āha – <hi rend="bold">‘‘tadā hi sattā ussannakilesā hontī’’</hi>ti| etthāha – ‘‘kasmā sambuddhā manussaloke eva uppajjanti, na devabrahmalokesū’’ti| devaloke tāva nuppajjanti brahmacariyavāsassa anokāsabhāvato tathā anacchariyabhāvato| acchariyadhammā hi buddhā bhagavanto, tesaṃ sā acchariyadhammatā devattabhāve ṭhitānaṃ na pākaṭā hoti yathā manussabhūtānaṃ| devabhūte hi sammāsambuddhe dissamānaṃ buddhānubhāvaṃ devānubhāvatova loko dahati, na buddhānubhāvato, tathā sati sammāsambuddhe nādhimuccati na sampasīdati issarakuttaggāhaṃ na vissajjeti, devattabhāvassa ca cirakālapavattanato ekaccasassatavādato na parimuccati| ‘‘brahmaloke nuppajjantī’’ti etthāpi eseva <pb ed="M" n="2.0334"/> nayo| sattānaṃ tādisagāhavimocanatthañhi buddhā bhagavanto manussasugatiyaṃyeva uppajjanti; na devasugatiyaṃ, manussasugatiyaṃ uppajjantāpi opapātikā na honti, sati ca opapātikūpapattiyaṃ vuttadosānativattanato| dhammaveneyyānaṃ atthāya dhammatantiyā ṭhapanassa viya dhātuveneyyānaṃ atthāya dhātūnaṃ ṭhapanassa icchitabbattā ca| na hi opapātikānaṃ parinibbānato uddhaṃ sarīradhātuyo tiṭṭhanti, tasmā na opapātikā honti, carimabhave ca mahābodhisattā, manussabhāvassa pākaṭakaraṇāya dārapariggahampi karontā yāva puttamukhadassanā agāramajjhe tiṭṭhanti| paripākagatasīlanekkhammapaññādipāramikāpi na abhinikkhamanti, kiṃ vā etāya kāraṇacintāya? sabbabuddhehi āciṇṇasamāciṇṇā, yadidaṃ manussabhūtānaṃyeva abhisambujjhanā, na devabhūtānanti ayamettha dhammatā| tathā hi tadattho mahābhinīhāropi manussabhūtānaṃyeva ijjhati, na itaresaṃ|</p>

<p rend="bodytext">kasmā pana sammāsambuddhā jambudīpeyeva uppajjanti, na sesadīpesūti? keci tāva āhu – ‘‘yasmā pathaviyā nābhibhūtā buddhānubhāvasahitā acalaṭṭhānabhūtā bodhimaṇḍabhūmi jambudīpeyeva uppajjati, tasmā jambudīpeyeva uppajjantī’’ti; ‘‘tathā itaresampi avijahitaṭṭhānānaṃ tattheva labbhamānato’’ti| ayaṃ panettha amhākaṃ khanti – yasmā purimabuddhānaṃ mahābodhisattānaṃ paccekabuddhānañca nibbattiyā sāvakabodhisattānaṃ sāvakabodhiyā abhinīhāro sāvakapāramīnaṃ sambharaṇaṃ paripācanañca buddhakhettabhūte imasmiṃ cakkavāḷe jambudīpeyeva <pb ed="V" n="2.0117"/> ijjhati, na aññattha| veneyyānaṃ vinayanattho ca buddhuppādoti aggasāvakādiveneyyavisesāpekkhāya ekasmiṃ jambudīpeyeva buddhā nibbattanti, na sesadīpesu| ayañca nayo sabbabuddhānaṃ āciṇṇasamāciṇṇoti tesaṃ uttamapurisānaṃ tattheva uppatti sampatticakkānaṃ viya aññamaññupanissayato aparāparaṃ vattatīti daṭṭhabbaṃ| tenāha – <hi rend="bold">‘‘tīsu dīpesu buddhā na nibbattanti, jambudīpeyeva nibbattantīti dīpaṃ passatī’’</hi>ti| iminā nayena desaniyamepi kāraṇaṃ vattabbaṃ|</p>

<p rend="bodytext"><hi rend="bold">idāni ca khattiyakulaṃ lokasammataṃ</hi> brāhmaṇānampi pūjanīyabhāvato| <hi rend="bold">rājā me pitā bhavissatīti kulaṃ passi</hi> pituvasena kulassa niddisitabbato<pb ed="M" n="2.0335"/>| <hi rend="bold">dasannaṃ māsānaṃ upari satta divasānīti passi</hi> tena attano antarāyābhāvaṃ aññāsi, tassā ca tusitabhave dibbasampattipaccanubhavanaṃ|</p>

<p rend="bodytext"><hi rend="bold">tā devatā</hi>ti dasasahassicakkavāḷadevatā| kathaṃ pana tā bodhisattassa pūritapāramibhāvaṃ bhāvinañca sambuddhabhāvaṃ jānantīti? mahesakkhānaṃ devatānaṃ vasena, yebhuyyena ca tā devatā abhisamayabhāgino| tathā hi bhagavato ca dhammadānasaṃvibhāge anekavāraṃ dasasahassacakkavāḷavāsidevatāsannipāto ahosi|</p>

<p rend="bodytext"><hi rend="bold">cavāmīti pajānāti</hi> cutiāsannajavanehi ñāṇasahitehi cutiyā upaṭṭhitabhāvassa paṭisaṃviditattā| <hi rend="bold">cuticittaṃ na jānāti</hi> cuticittakkhaṇassa ittarabhāvato| tathā hi taṃ cutūpapātañāṇassapi avisayo eva| <hi rend="bold">paṭisandhicittepi</hi> eseva nayo| <hi rend="bold">āvajjanapariyāyo</hi>ti āvajjanakkamo| yasmā ekavāraṃ āvajjitamattena ārammaṇaṃ nicchinituṃ na sakkā, tasmā tamevārammaṇaṃ dutiyaṃ tatiyañca āvajjitvā nicchīyati, āvajjanasīsena cettha javanavāro gahito| tenāha – <hi rend="bold">‘‘dutiyatatiyacittavāreyeva jānissatī’’</hi>ti| cutiyā puretaraṃ katipayacittavārato paṭṭhāya maraṇaṃ me āsannanti jānanato, <hi rend="bold">‘‘cutikkhaṇepi cavāmīti pajānātī’’</hi>ti vuttaṃ| paṭisandhiyā pana apubbabhāvato <hi rend="bold">paṭisandhicittaṃ na jānāti</hi>| nikantiyā uppattito parato <hi rend="bold">asukasmiṃ ṭhāne mayā paṭisandhi gahitāti pajānāti,</hi> dutiyajavanato paṭṭhāya jānātīti vuttovāyamattho| <hi rend="bold">tasmiṃ kāle</hi>ti paṭisandhiggahaṇakāle| <hi rend="bold">dasasahassī kampatī</hi>ti ettha kampanakāraṇaṃ heṭṭhā vuttameva| mahākāruṇikā buddhā bhagavanto sattānaṃ hitasukhavidhānatapparatāya bahulaṃ somanassikāva hontīti tesaṃ paṭhamamahāvipākacittena paṭisandhiggahaṇaṃ aṭṭhakathāyaṃ (dī. ni. aṭṭha. 2.17; dha. sa. 498; ma. ni. aṭṭha. 3.199) vuttaṃ| <hi rend="bold">mahāsīvatthero pana</hi> <pb ed="V" n="2.0118"/> yadipi mahākāruṇikā buddhā bhagavanto sattānaṃ hitasukhavidhānatapparā, vivekajjhāsayā pana visaṅkhāraninnā sabbasaṅkhāresu ajjhupekkhaṇabahulāti pañcamena mahāvipākacittena paṭisandhiggahaṇamāha|</p>

<p rend="bodytext"><hi rend="bold">pure puṇṇamāya sattamadivasato paṭṭhāyā</hi>ti puṇṇamāya pure sattamadivasato paṭṭhāya, sukkapakkhe navamito paṭṭhāyāti attho| <hi rend="bold">sattame divase</hi>ti <pb ed="M" n="2.0336"/> āsāḷhīpuṇṇamāya| <hi rend="bold">idaṃ supina</hi>nti idāni vuccamānākāraṃ supinaṃ| <hi rend="bold">nesaṃ deviyo</hi>ti mahārājūnaṃ deviyo|</p>

<p rend="bodytext"><hi rend="bold">so ca kho purisagabbho, na itthigabbho, putto te bhavissatī</hi>ti ettakameva te brāhmaṇā attano supinasatthanayena kathesuṃ| <hi rend="bold">sace agāraṃ ajjhāvasissatī</hi>tiādi pana devatāviggahena bhāvinamatthaṃ yāthāvato pavedesuṃ|</p>

<p rend="bodytext"><hi rend="bold">gabbhāvakkantiyo</hi>ti ettha gabbho vuccati mātukucchi, tattha uppatti avakkanti, tāva gabbhāvakkanti, yāva na nikkhamati| <hi rend="bold">ṭhitakāva nikkhamanti</hi> dhammāsanato otaranto dhammakathiko viya|</p>

<p rend="bodytext" n="201"><hi rend="paranum">201</hi><hi rend="dot">.</hi> vattamānasamīpe vattamāne viya voharīyatīti <hi rend="bold">okkamatī</hi>ti vuttanti āha – <hi rend="bold">‘‘okkanto hotīti attho’’</hi>ti| <hi rend="bold">evaṃ hotī</hi>ti evaṃ vuttappakārenassa sampajānanā hoti| <hi rend="bold">na okkamamāne</hi> paṭisandhikkhaṇassa duviññeyyattā| tathā ca vuttaṃ – ‘‘paṭisandhicittaṃ na jānātī’’ti| dasasahassacakkavāḷapattharaṇena vā <hi rend="bold">appamāṇo</hi>| ativiya samujjalabhāvena <hi rend="bold">uḷāro| devānubhāva</hi>nti devānaṃ pabhānubhāvaṃ| devānañhi pabhaṃso obhāso adhibhavati, na tesaṃ ādhipaccaṃ| tenāha <hi rend="bold">‘‘devāna’’</hi>ntiādi|</p>

<p rend="bodytext">rukkhagacchādinā kenaci na haññatīti <hi rend="bold">aghā,</hi> abādhā| tenāha <hi rend="bold">‘‘niccavivaṭā’’</hi>ti| <hi rend="bold">asaṃvutā</hi>ti heṭṭhā upari ca kena ci na pihitā| tenāha <hi rend="bold">‘‘heṭṭhāpi appatiṭṭhā’’</hi>ti| tattha <hi rend="bold">pi</hi>-saddena yathā heṭṭhā udakassa pidhāyikā pathavī natthīti asaṃvutā lokantarikā, evaṃ uparipi cakkavāḷesu viya devavimānānaṃ abhāvato asaṃvutā appatiṭṭhāti dasseti| andhakāro ettha atthīti <hi rend="bold">andhakārā| cakkhuviññāṇaṃ na jāyati</hi> ālokassābhāvato, na cakkhuno| tathā hi ‘‘tena obhāsena aññamaññaṃ sañjānantī’’ti vuttaṃ| jambudīpe ṭhitamajjhanhikavelāyaṃ pubbavidehavāsīnaṃ atthaṅgamanavasena upaḍḍhaṃ sūriyamaṇḍalaṃ paññāyati, aparagoyānavāsīnaṃ <pb ed="V" n="2.0119"/> uggamanavasena, evaṃ sesadīpesupīti āha – <hi rend="bold">‘‘ekappahāreneva tīsu dīpesu paññāyantī’’</hi>ti| ito aññathā pana dvīsu eva dīpesu ekappahāreneva paññāyatīti| <hi rend="bold">ekekāya disāya nava nava yojanasatasahassāni andhakāravidhamanampi</hi> iminā nayena daṭṭhabbaṃ| <hi rend="bold">pabhāya nappahontī</hi>ti <pb ed="M" n="2.0337"/> attano pabhāya obhāsituṃ na abhisambhuṇanti| yugandharapabbatamatthakappamāṇe ākāse vicaraṇato, <hi rend="bold">‘‘cakkavāḷapabbatassa vemajjhena carantī’’</hi>ti vuttaṃ|</p>

<p rend="bodytext"><hi rend="bold">vāvaṭā</hi>ti khādanatthaṃ gaṇhituṃ upakkamantā| <hi rend="bold">viparivattitvā</hi>ti vivaṭṭitvā| <hi rend="bold">chijjitvā</hi>ti mucchāpattiyā ṭhitaṭṭhānato muccitvā, aṅgapaccaṅgacchedanavasena vā <hi rend="bold">chijjitvā| accantakhāre</hi>ti ātapasantāpābhāvena atisītabhāvaṃ sandhāya accantakhāratā vuttā siyā| na hi taṃ kappasaṇṭhānudakaṃ sampattikaramahāmeghavuṭṭhaṃ pathavīsandhārakaṃ kappavināsakudakaṃ viya khāraṃ bhavitumarahati| tathā hi sati pathavīpi vilīyeyya| tesaṃ vā pāpakammabalena petānaṃ pakatiudakassa pubbakheḷabhāvāpatti viya tassa udakassa tadā khārabhāvāpatti hotīti vuttaṃ <hi rend="bold">‘‘accantakhāre udake’’</hi>ti| <hi rend="bold">samantato</hi>ti sabbabhāgato chappakārampi|</p>

<p rend="bodytext" n="202"><hi rend="paranum">202</hi><hi rend="dot">.</hi> <hi rend="bold">catunnaṃ mahārājūnaṃ vasenā</hi>ti vessavaṇādicatumahārājabhāvasāmaññena|</p>

<p rend="bodytext" n="203"><hi rend="paranum">203</hi><hi rend="dot">.</hi> <hi rend="bold">sabhāvenevā</hi>ti parassa santike gahaṇena vinā attano sabhāveneva sayameva adhiṭṭhahitvā sīlasampannā|</p>

<p rend="bodytext"><hi rend="bold">manussesū</hi>ti idaṃ pakaticārittavasena vuttaṃ – ‘‘manussitthiyā nāma manussapurisesu purisādhippāyacittaṃ uppajjeyyā’’ti, bodhisattamātu pana devesūpi tādisaṃ cittaṃ nuppajjateva| yathā bodhisattassa ānubhāvena bodhisattassa mātu purisādhippāyacittaṃ nuppajjati, evaṃ tassa ānubhāveneva sā kenaci purisena anatikkamanīyāti āha – <hi rend="bold">‘‘pādā na vahanti, dibbasaṅkhalikā viya bajjhantī’’</hi>ti|</p>

<p rend="bodytext">pubbe ‘‘kāmaguṇūpasaṃhitaṃ cittaṃ nuppajjatī’’ti vuttaṃ, puna ‘‘pañcahi kāmaguṇehi samappitā samaṅgībhūtā paricāretī’’ti vuttaṃ, kathamidaṃ aññamaññaṃ na virujjhatīti āha <hi rend="bold">‘‘pubbe’’</hi>tiādi| <hi rend="bold">vatthupaṭikkhepo</hi>ti abrahmacariyavatthupaṭisedho| tenāha <hi rend="bold">‘‘purisādhippāyavasenā’’</hi>ti| <hi rend="bold">ārammaṇapaṭilābho</hi>ti rūpādipañcakāmaguṇārammaṇasseva paṭilābho|</p>

<p rend="bodytext" n="204"><hi rend="paranum">204</hi><hi rend="dot">.</hi> <hi rend="bold">kilamatho</hi>ti <pb ed="V" n="2.0120"/> khedo| kāyassa hi garubhāvakaṭhinabhāvādayopi tassā tadā na honti eva| <hi rend="bold">‘‘tirokucchigataṃ passatī’’</hi>ti vuttaṃ, kadā <pb ed="M" n="2.0338"/> paṭṭhāya passatīti āha – <hi rend="bold">‘‘kalalādikālaṃ atikkamitvā’’</hi>tiādi| dassane payojanaṃ sayameva vadati, tassa abhāvato kalalādikāle na passati| <hi rend="bold">puttenā</hi>ti daharena mandena uttānaseyyakena| <hi rend="bold">yaṃ taṃ mātū</hi>tiādi pakaticārittavasena vuttaṃ| cakkavattigabbhatopi hi savisesaṃ bodhisattagabbho parihāraṃ labhati puññasambhārassa sātisayattā, tasmā bodhisattamātā ativiya sappāyāhārācārā ca hutvā sakkaccaṃ pariharati| <hi rend="bold">puratthābhimukho</hi>ti mātu puratthābhimukho| idāni tirokucchigatassa dissamānatāya abbhantaraṃ bāhirañca kāraṇaṃ dassetuṃ, <hi rend="bold">‘‘pubbe katakamma’’</hi>ntiādi vuttaṃ| <hi rend="bold">assā</hi>ti deviyā| <hi rend="bold">vatthu</hi>nti kucchiṃ| phalikabbhapaṭalādino viya bodhisattamātukucchitacassa paṭalabhāvena ālokassa vibandhābhāvato yathā bodhisattamātā kucchigataṃ bodhisattaṃ passati, kimevaṃ bodhisattopi mātaraṃ aññañca purato rūpagataṃ passati, noti āha, <hi rend="bold">‘‘bodhisatto panā’’</hi>tiādi| kasmā pana sati cakkhumhi āloke ca na passatīti āha – <hi rend="bold">‘‘na hi antokucchiyaṃ cakkhuviññāṇaṃ uppajjatī’’</hi>ti| assāsapassāsā viya hi tattha cakkhuviññāṇampi na uppajjati tajjāsamannāhārassābhāvato|</p>

<p rend="bodytext" n="205"><hi rend="paranum">205</hi><hi rend="dot">.</hi> yathā aññā itthiyo vijātapaccayā tādisena rogena abhibhūtāpi hutvā maranti, bodhisattamātu pana bodhisatte kucchigate na koci rogo uppajjati; kevalaṃ āyuparikkhayeneva kālaṃ karoti, svāyamattho heṭṭhā vuttoyeva| <hi rend="bold">bodhisattena vasitaṭṭhānaṃ hī</hi>tiādinā tattha kāraṇamāha| <hi rend="bold">apanetvā</hi>ti aggamahesiṭṭhānato nīharitvā| <hi rend="bold">anurakkhituṃ na sakkotī</hi>ti sammā gabbhaparihāraṃ nānuyuñjati, tena <hi rend="bold">gabbho bahvābādho hoti| vatthuvisadaṃ hotī</hi>ti gabbhāsayo parisuddho hoti| mātu <hi rend="bold">majjhimavayassa tatiyakoṭṭhāse</hi> bodhisattassa gabbhokkamanampi tassā āyuparimāṇavilokaneneva saṅgahitaṃ vayovasena uppajjanakavikārassa parivajjanato, itthisabhāvena uppajjanakavikāro pana bodhisattassa ānubhāveneva vūpasammati|</p>

<p rend="bodytext"><hi rend="bold">sattamāsajāto</hi>ti paṭisandhiggahaṇato sattame māse jāto| so <hi rend="bold">sītuṇhakkhamo na hoti</hi> ativiya sukhumālatāya| aṭṭhamāsajāto kāmaṃ sattamāsajātato buddhiavayavo, ekacce pana cammapadesā <pb ed="M" n="2.0339"/> buddhiṃ pāpuṇantā ghaṭṭanaṃ na sahanti, tena <hi rend="bold">so na jīvati</hi>| sattamāsajātassa pana na tāva te jātāti vadanti|</p>

<p rend="bodytext"><hi rend="bold">ṭhitāva hutvā</hi>ti niddukkhatāya ṭhitā eva hutvā| dukkhassa hi balavabhāvato taṃ dukkhaṃ asahamānā <pb ed="V" n="2.0121"/> aññā itthiyo nisinnā vā nipannā vā vijāyanti| <hi rend="bold">upavijaññā</hi>ti upagatavijāyanakālā| <hi rend="bold">sakalanagaravāsino</hi>ti kapilavatthuṃ parivāretvā ṭhitesu devadahādīsu chasu nagaresu vasantā|</p>

<p rend="bodytext"><hi rend="bold">devā naṃ paṭhamaṃ paṭiggaṇhantī</hi>ti lokanāthaṃ mahāpurisaṃ mayameva paṭhamaṃ paṭiggaṇhāmāti sañjātagāravabahumānā attano pītiṃ pavedentā <hi rend="bold">khīṇāsavā suddhāvāsabrahmāno</hi> ādito paṭiggaṇhanti| <hi rend="bold">sūtivesa</hi>nti sūtijagganadhātivesaṃ| <hi rend="bold">eke</hi>ti uttaravihāravāsino| <hi rend="bold">macchakkhisadisaṃ</hi> chavivasena|</p>

<p rend="bodytext" n="206"><hi rend="paranum">206</hi><hi rend="dot">.</hi> <hi rend="bold">ajinappaveṇiyā</hi>ti ajinacammehi sibbetvā katapaveṇiyā| <hi rend="bold">mahātejo</hi>ti mahānubhāvo| <hi rend="bold">mahāyaso</hi>ti mahāparivāro vipulakittighoso ca|</p>

<p rend="bodytext"><hi rend="bold">bhaggavibhaggā</hi>ti sambādhaṭṭhānato nikkhamanena vibhāvitattā bhaggā vibhaggā viya ca hutvā| tena nesaṃ avisadabhāvameva dasseti| <hi rend="bold">alaggo hutvā</hi>ti gabbhāsaye yonipadese ca katthaci alaggo asatto hutvā| <hi rend="bold">udakenā</hi>ti gabbhāsayagatena udakena <hi rend="bold">amakkhito nikkhamati</hi> sammakkhitassa tādisassa udakasemhādikasseva tattha abhāvato| bodhisattassa hi puññānubhāvena paṭisandhiggahaṇato paṭṭhāya taṃ ṭhānaṃ visuddhaṃ paramasugandhagandhakuṭi viya candanagandhaṃ vāyantaṃ tiṭṭhati| <hi rend="bold">udakavaṭṭiyo</hi>ti udakakkhandhā|</p>

<p rend="bodytext" n="207"><hi rend="paranum">207</hi><hi rend="dot">.</hi> <hi rend="bold">muhuttajāto</hi>ti muhuttena jāto hutvā muhuttamattova| <hi rend="bold">anudhāriyamāne</hi>ti anukūlavasena nīyamāne| <hi rend="bold">āgatānevā</hi>ti taṃ ṭhānaṃ upagatāni eva|</p>

<p rend="bodytext"><hi rend="bold">anekasākha</hi>nti ratanamayānekasatapatiṭṭhānahīrakaṃ| <hi rend="bold">sahassamaṇḍala</hi>nti tesaṃ upari patiṭṭhitaṃ anekasahassamaṇḍalahīrakaṃ| <hi rend="bold">marū</hi>ti devā|</p>

<p rend="bodytext"><hi rend="bold">na</hi> <pb ed="M" n="2.0340"/> <hi rend="bold">kho panevaṃ daṭṭhabba</hi>nti sattapadavītihārato pageva disāvilokanassa katattā| tenāha <hi rend="bold">‘‘mahāsatto hī’’</hi>tiādi| <hi rend="bold">ekaṅgaṇānī</hi>ti vivaṭabhāvena vihāraṅgaṇapariveṇaṅgaṇāni viya ekaṅgaṇasadisāni ahesuṃ| <hi rend="bold">sadisopi natthī</hi>ti tumhākaṃ idaṃ vilokanaṃ visiṭṭhe passituṃ idha tumhehi sadisopi natthi, kuto uttaritaroti āhaṃsu| <hi rend="bold">sabbapaṭhamo</hi>ti sabbappadhāno| padhānapariyāyo hi idha paṭhamasaddo| tenāha <hi rend="bold">‘‘itarānī’’</hi>tiādi| ettha ca mahesakkhā tāva devā <pb ed="V" n="2.0122"/> tathā vadanti, itare pana kathanti? mahāsattassa ānubhāvadassaneneva| mahesakkhānañhi devānaṃ mahāsattassa ānubhāvo viya tena sadisānampi ānubhāvo paccakkho ahosi| itare pana tesaṃ vacanaṃ sutvā saddahantā anuminantā tathā āhaṃsu|</p>

<p rend="bodytext">jātamattasseva bodhisattassa ṭhānādīni yesaṃ visesādhigamānaṃ pubbanimittabhūtānīti te niddhāretvā dassento, <hi rend="bold">‘‘ettha cā’’</hi>tiādimāha| tattha <hi rend="bold">patiṭṭhānaṃ catuiddhipādapaṭilābhassa pubbanimittaṃ</hi> iddhipādavasena lokuttaradhammesu suppatiṭṭhitabhāvasamijjhanato| <hi rend="bold">uttarābhimukhabhāvo</hi> lokassa uttaraṇavasena <hi rend="bold">gamanassa pubbanimittaṃ| sattapadagamanaṃ</hi> sattabojjhaṅgādigamanassa <hi rend="bold">pubbanimittaṃ,</hi> visuddhachattadhāraṇaṃ suvisuddhavimuttichattadhāraṇassa <hi rend="bold">pubbanimittaṃ, pañcarājakakudhabhaṇḍāni</hi> pañcavidhavimuttiguṇaparivāratāya <hi rend="bold">pubbanimittaṃ, anāvaṭadisānuvilokanaṃ</hi> anāvaṭañāṇatāya <hi rend="bold">pubbanimittaṃ,</hi> ‘‘aggohamasmī’’tiādivacanaṃ <hi rend="bold">appaṭivattiyadhammacakkapavattanassa pubbanimittaṃ; ayamantimā jātī</hi>ti āyatiṃ jātiyā abhāvakittanā <hi rend="bold">anupādi…pe.… pubbanimittanti veditabbaṃ;</hi> tassa tassa anāgate laddhabbavisesassa taṃ taṃ nimittaṃ abyabhicārīnimittanti daṭṭhabbaṃ| <hi rend="bold">na āgato</hi>ti imasmiṃ sutte aññattha ca vakkhamānāya anupubbiyā anāgatataṃ sandhāya vuttaṃ| <hi rend="bold">āharitvā</hi>ti tasmiṃ tasmiṃ sutte aṭṭhakathāsu ca āgatanayena āharitvā dīpetabbo|</p>

<p rend="bodytext"><hi rend="bold">dasasahassilokadhātu kampī</hi>ti pana idaṃ satipi idha pāḷiyaṃ āgatatte vakkhamānānamacchariyānaṃ mūlabhūtaṃ dassetuṃ vuttaṃ, evaṃ aññampīdisaṃ daṭṭhabbaṃ| <hi rend="bold">tanti baddhā vīṇā, cammabaddhā bheriyo</hi>ti pañcaṅgikatūriyassa nidassanamattaṃ, ca-saddena vā itaresampi saṅgaho daṭṭhabbo| <hi rend="bold">bhijjiṃsū</hi>ti pādesu baddhaṭṭhānesuyeva <pb ed="M" n="2.0341"/> bhijjiṃsu| <hi rend="bold">vigacchiṃsū</hi>ti vūpasamiṃsu| <hi rend="bold">sakatejobhāsitānī</hi>ti ativiya samujjalāya attano pabhāya obhāsitāni ahesuṃ| <hi rend="bold">na pavattī</hi>ti na sandī| <hi rend="bold">vāto na vāyī</hi>ti kharo vāto na vāyi, mudusukho pana sattānaṃ sukhāvaho vāyi| <hi rend="bold">pathavīgatā ahesuṃ</hi> uccaṭṭhāne ṭhātuṃ avisahantā| <hi rend="bold">utusampanno</hi>ti anuṇhāsītatāsaṅkhātena utunā sampanno| vāmahatthaṃ ure ṭhapetvā dakkhiṇena puthupāṇinā hatthatāḷanena saddakaraṇaṃ <hi rend="bold">apphoṭanaṃ</hi>| mukhena usseḷanaṃ saddamuñcanaṃ <hi rend="bold">seḷanaṃ| ekaddhajamālā ahosī</hi>ti ettha <hi rend="bold">iti</hi>-saddo ādiattho| tena vicittapupphasugandhapupphavassadevā vassiṃsu, sūriye dibbamāne eva tārakā obhāsiṃsu, acchaṃ vippasannaṃ udakaṃ pathavito ubbhijji, bilāsayā darisayā tiracchānā āsayato nikkhamiṃsu; rāgadosamohāpi tanu bhaviṃsu, pathaviyaṃ rajo vūpasami, aniṭṭhagandho vigacchi, dibbagandho vāyi, rūpino devā sarūpeneva manussānaṃ āpāthamagamaṃsu<pb ed="V" n="2.0123"/>, sattānaṃ cutupapātā nāhesunti imesaṃ saṅgaho daṭṭhabbo| yāni mahābhinīhārasamaye uppannāni dvattiṃsa pubbanimittāni, tāni anavasesāni tadā ahesunti|</p>

<p rend="bodytext"><hi rend="bold">tatrāpī</hi>ti tesupi pathavikampādīsu evaṃ pubbanimittabhāvo veditabbo, na kevalaṃ sampatijātassa ṭhānādīsu evāti adhippāyo| <hi rend="bold">sabbaññutaññāṇapaṭilābhassa pubbanimittaṃ</hi> sabbassa ñeyyassa titthakaramatassa ca cālanato| kenaci anussāhitānaṃyeva imasmiṃyeva ekacakkavāḷe sannipāto, kenaci anussāhitānaṃyeva ekappahāreneva sannipatitvā <hi rend="bold">dhammapaṭiggaṇhanassa pubbanimittaṃ, paṭhamaṃ devatānaṃ paṭiggahaṇaṃ</hi> dibbavihārapaṭilābhassa, pacchā manussānaṃ paṭiggahaṇaṃ tattheva ṭhānassa niccalasabhāvato <hi rend="bold">āneñjavihārapaṭilābhassa pubbanimittaṃ</hi>| vīṇānaṃ sayaṃ vajjanaṃ parūpadesena vinā sayameva <hi rend="bold">anupubbavihārapaṭilābhassa pubbanimittaṃ</hi>| bherīnaṃ vajjanaṃ cakkavāḷapariyantāya parisāya pavedanasamatthassa <hi rend="bold">dhammabheriyā anusāvanassa</hi> amatadundubhighosanassa <hi rend="bold">pubbanimittaṃ| andubandhanādīnaṃ chedo</hi> mānavinibandhachedanassa <hi rend="bold">pubbanimittaṃ; supaṭṭanasampāpuṇanaṃ</hi> atthādi anurūpaṃ atthādīsu ñāṇassa bhedādhigamassa <hi rend="bold">pubbanimittaṃ</hi>|</p>

<p rend="bodytext"><hi rend="bold">nibbānarasenā</hi>ti kilesānaṃ nibbāyanarasena| <hi rend="bold">ekarasabhāvassā</hi>ti sāsanassa sabbattha ekarasabhāvassa| vātassa avāyanaṃ kissa pubbanimittanti āha <hi rend="bold">‘‘dvāsaṭṭhidiṭṭhigatabhindanassā’’</hi>ti| ākāsādiappatiṭṭhavisamacañcalaṭṭhānaṃ pahāya <pb ed="M" n="2.0342"/> <hi rend="bold">sakuṇānaṃ pathavīgamanaṃ</hi> tādisaṃ micchāgāhaṃ pahāya sattānaṃ <hi rend="bold">pāṇehi</hi> ratanattaya<hi rend="bold">saraṇagamanassa pubbanimittaṃ| devatānaṃ apphoṭanādīhi kīḷanaṃ</hi> pamodanuppatti<hi rend="bold">udānassa</hi> bhavavantagamanena dhammasabhāvabodhanena ca pamodavibhāvanassa <hi rend="bold">pubbanimittaṃ| dhammavegavassanassā</hi>ti desanāñāṇavegena dhammāmatassa vassanassa <hi rend="bold">pubbanimittaṃ</hi>| kāyagatāsativasena laddhajjhānaṃ pādakaṃ katvā uppāditamaggaphalasukhānubhavo <hi rend="bold">kāyagatāsatiamatapaṭilābho,</hi> tassa pana kāyassapi atappakasukhāvahattā <hi rend="bold">khudāpipāsāpīḷanābhāvo</hi> pubbanimittaṃ vutto| <hi rend="bold">ariyaddhajamālāmālitāyā</hi>ti sadevakassa lokassa ariyamaggabojjhaṅgadhajamālāhi mālitabhāvassa <hi rend="bold">pubbanimittaṃ</hi>| yaṃ panettha anuddhaṭaṃ, taṃ suviññeyyameva|</p>

<p rend="bodytext"><hi rend="bold">etthā</hi>ti ‘‘sampatijāto’’tiādinā āgate imasmiṃ ṭhāne| <hi rend="bold">vissajjitova,</hi> tasmā amhehi idha apubbaṃ vattabbaṃ natthīti adhippāyo| tadā pathaviyaṃ gacchantopi mahāsatto ākāsena gacchanto viya mahājanassa upaṭṭhāsīti ayamettha niyati dhammaniyāmo bodhisattānaṃ dhammatāti idaṃ <hi rend="bold">niyativādavasena</hi> kathanaṃ| ‘‘pubbe purimajātīsu tādisassa puññasambhārakammassa katattā <pb ed="V" n="2.0124"/> upacitattā mahājanassa tathā upaṭṭhāsī’’ti idaṃ <hi rend="bold">pubbekatakammavādavasena</hi> kathanaṃ| imesaṃ sattānaṃ upari īsanasīlatāya yathāsakaṃ kammameva issaro nāma, tassa nimmānaṃ attano phalassa nibbattanaṃ, mahāpurisopi sadevakaṃ lokaṃ abhibhavituṃ samatthena uḷārena puññakammunā nibbattito tena issarena nimmito nāma, tassa cāyaṃ nimmānaviseso, yadidaṃ mahānubhāvatā| yāya mahājanassa tathā upaṭṭhāsīti idaṃ <hi rend="bold">issaranimmānavādavasena</hi> kathanaṃ| <hi rend="bold">evaṃ taṃ taṃ bahuṃ vatvā</hi> kiṃ imāya pariyāyakathāyāti <hi rend="bold">avasāne</hi> ujukameva evaṃ <hi rend="bold">byākāsi</hi>| sampatijāto pathaviyaṃ kathaṃ padasā gacchati, evaṃmahānubhāvo ākāsena maññe gacchatīti parikappanassa vasena <hi rend="bold">ākāsena gacchanto viya ahosi</hi>| sīghataraṃ pana sattapadavītihārena gatattā dissamānarūpopi <hi rend="bold">mahājanassa adissamāno viya ahosi</hi>| acelakabhāvo khuddakasarīratā ca tādisassa iriyāpathassa ananucchavikāti kammānubhāvasañjanitapāṭihāriyavasena <hi rend="bold">alaṅkārapaṭiyatto viya; soḷasavassuddesiko viya ca mahājanassa upaṭṭhāsī</hi>ti veditabbaṃ; buddhabhāvānucchavikassa <pb ed="M" n="2.0343"/> bodhisattānubhāvassa yāthāvato paveditattā <hi rend="bold">buddhena viya…pe.… attamanā ahosi</hi>|</p>

<p rend="bodytext"><hi rend="bold">pākaṭā hutvā</hi>ti vibhūtā hutvā| buddhānaṃ ye ye saṅkhāre vavatthapetukāmā, te te uppādakkhaṇepi sabbaso suppaṭividitā supākaṭā hatthatale āmalakaṃ viya suṭṭhu vibhūtā eva hutvā upaṭṭhahanti| tenāha <hi rend="bold">‘‘yathā hī’’</hi>tiādi| <hi rend="bold">anokāsagate</hi>ti pariggahassa anokāsakāle pavatte| <hi rend="bold">nippadese</hi>ti niravasese| <hi rend="bold">okāsappatte</hi>ti ṭhānagamanādikāle uppanne, te hi sammasanassa yogyakāle uppattiyā okāsappattāti adhippāyo| <hi rend="bold">sattadivasabbhantare</hi>ti idaṃ buddhānaṃ pākatikasammasanavasena vuttaṃ, ākaṅkhantā pana te yadā kadāci uppannasaṅkhāre sammasantiyeva| sesaṃ suviññeyyameva|</p>

<p rend="centre">acchariyabbhutasuttavaṇṇanāya līnatthappakāsanā samattā|</p>

</xml>