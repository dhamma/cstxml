<xml src="s0201t-m44.xml">

<p rend="subhead"><readunit id="m44">4. cūḷavedallasuttavaṇṇanā</readunit></p>

<p rend="bodytext" n="460"><hi rend="paranum">460</hi><hi rend="dot">.</hi> ayaṃ <pb ed="M" n="2.0278"/><pb ed="V" n="2.0257"/> desanā yasmā pucchāvissajjanavasena pavattā, tasmā pucchakavissajjake pucchānimittañca samudāyato vibhāvetuṃ <hi rend="bold">‘‘ko panāya’’</hi>ntiādi vuttaṃ| <hi rend="bold">upāsakatta</hi>nti amaggāgataṃ upāsakattaṃ| <hi rend="bold">tesa</hi>nti ekādasanahutānaṃ| maggāgatena upasamena <hi rend="bold">santindriyo santamānaso</hi>|</p>

<p rend="bodytext">‘‘kiṃ nu kho ajja bhavissati ayyaputto’’ti <hi rend="bold">vīthiṃ olokayamānā| olambanattha</hi>nti tassa hatthāvalambanatthaṃ pubbāciṇṇavasena attano hatthaṃ pasāresi| <hi rend="bold">bahiddhā</hi>ti attanā aññaṃ visabhāgavatthuṃ sandhāya vadati| <hi rend="bold">paribhedakenā</hi>ti pesuññavādinā|</p>

<p rend="bodytext">adhigamappicchatāya ‘‘na pakāsetabbo’’ti <hi rend="bold">cintesi</hi>| puna taṃ anukampanto <hi rend="bold">‘‘sace kho panāha’’</hi>ntiādiṃ cintesi| <hi rend="bold">eso dhammo</hi>ti eso lokuttaradhammo| vivaṭṭaṃ uddissa upacitaṃ nibbedhabhāgiyaṃ kusalaṃ <hi rend="bold">upanissayo</hi>| ‘‘yadi me upanissayo atthi, sakkā etaṃ paṭiladdhuṃ| sacepi natthi, āyatiṃ upanissayo bhavissatī’’ti cirakālaparibhāvitāya ghaṭe padīpajālā viya abbhantare dippamānāya hetusampattiyā codiyamānā āha <hi rend="bold">‘‘evaṃ sante mayhaṃ pabbajjaṃ anujānāthā’’</hi>ti|</p>

<p rend="bodytext"><hi rend="bold">lābhasakkāro uppajji</hi> sucirakālaṃ katūpacitapuññatāya| <hi rend="bold">abhinīhārasampannattā</hi>ti sujātattherassa padumuttarassa bhagavato aggasāvakassa nipaccakāraṃ katvā – ‘‘tumhehi diṭṭhadhammassa bhāgī assa’’nti nibbedhabhāgiyaṃ dānaṃ datvā katapatthanāsaṅkhātasampannābhinīhārattā| <hi rend="bold">nāticiraṃ kilamitthā</hi>ti kammaṭṭhānaṃ bhāventī vipassanāya paripākavasena ciraṃ na kilamittha| vuttamevatthaṃ vivarituṃ <hi rend="bold">‘‘ito paṭṭhāyā’’</hi>tiādi vuttaṃ| <hi rend="bold">dutiyagamanenā</hi>ti pabbājanatthaṃ gamanato dutiyagamanena|</p>

<p rend="bodytext"><hi rend="bold">upanetvā</hi>ti pañhassa atthabhāvena upanetvā| <hi rend="bold">sakkāya</hi>nti sakāyaṃ| <hi rend="bold">upanikkhittaṃ</hi> kiñci vatthuṃ <hi rend="bold">sampaṭicchamānā, viya</hi> sampaṭicchantī viya| eko eva pāso etissāti <hi rend="bold">ekapāsakā,</hi> gaṇṭhi| sā hi sumociyā, anekapāsā pana dummociyā, ekapāsaggahaṇaṃ vissajjanassa sukarabhāvadassanatthaṃ<pb ed="V" n="2.0258"/>| <hi rend="bold">paṭisambhidāvisaye ṭhatvā</hi>ti etena theriyā pabhinnapaṭisambhidataṃ dasseti| <hi rend="bold">paccayabhūtā</hi>ti ārammaṇādivasena paccayabhūtā|</p>

<p rend="bodytext">theriyā <pb ed="M" n="2.0279"/> visesādhigamassa attano avisayatāya visākho <hi rend="bold">‘‘na sakkā’’</hi>tiādinā cintesīti daṭṭhabbaṃ| <hi rend="bold">saccavinibbhogapañhabyākaraṇenā</hi>ti saccapariyāpannassa dhammassa dassanato aññānaññatthaniddhāraṇabhedanāsaṅkhātassa vinibbhogapañhassa vissajjanena| <hi rend="bold">dve saccānī</hi>ti dukkhasamudayasaccāni| <hi rend="bold">paṭinivattetvā</hi>ti parivattetvā| <hi rend="bold">gaṇṭhipañha</hi>nti dubbinibbedhatāya gaṇṭhibhūtaṃ pañhaṃ|</p>

<p rend="bodytext"><hi rend="bold">na taṃyeva upādānaṃ te pañcupādānakkhandhā</hi> ekadesassa samudāyatābhāvato, samudāyassa ca ekadesatābhāvato| <hi rend="bold">nāpi aññatra pañcahi upādānakkhandhehi upādānaṃ</hi> tassa tadekadesabhāvato| na hi ekadeso samudāyavinimutto hoti| <hi rend="bold">yadi hi taññevā</hi>tiādinā ubhayapakkhepi dosaṃ dasseti| <hi rend="bold">rūpādisabhāvampī</hi>ti rūpavedanāsaññāviññāṇasabhāvampi, phassacetanādisabhāvampi <hi rend="bold">upādānaṃ siyā| aññatra siyā</hi>ti pañcahi upādānakkhandhehi visuṃyeva upādānaṃ yadi siyā| <hi rend="bold">parasamaye</hi>ti nikāyavāde| <hi rend="bold">cittavippayutto anusayo</hi>ti nidassanamattametaṃ nikāyavāde cittasabhāvābhāvaviññāṇādīnampi cittavippayuttabhāvapaṭijānanato| <hi rend="bold">evaṃ byākāsī</hi>ti ‘‘na kho, āvuso’’tiādinā khandhagatachandarāgabhāvena byākāsi| atthadhammanicchayasambhavato <hi rend="bold">asambandhena</hi>| tesu katthacipi asammuyhanato <hi rend="bold">avitthāyantena</hi>| pucchāvisaye mohandhakāravigamanena <hi rend="bold">padīpasahassaṃ jālentena viya</hi>| supādānupādānaṭṭhānaṃ anuttānatāya pacurajanassa <hi rend="bold">gūḷho</hi>| aggahitasaṅketānaṃ kesañci paṭicchāditasadisattā <hi rend="bold">paṭicchanno</hi>| tilakkhaṇabbhāhatadhammavisayatāya <hi rend="bold">tilakkhaṇāhato</hi>| gambhīrañāṇagocaratāya <hi rend="bold">gambhīro</hi>| <hi rend="bold">laddhapatiṭṭhā</hi> ariyasaccasampaṭivedhanato| evaṃ diṭṭhadhammādibhāvato <hi rend="bold">vesārajjappattā</hi>| sabbaso nivutthabrahmacariyatāya tiṇṇaṃ bhavānampi aparabhāge nibbāne nivutthavatīti <hi rend="bold">bhavamatthake ṭhitā</hi>|</p>

<p rend="bodytext" n="461"><hi rend="paranum">461</hi><hi rend="dot">.</hi> <hi rend="bold">‘‘rūpaṃ attato samanupassatī’’</hi>ti paduddhāraṃ katvā <hi rend="bold">‘‘idhekacco’’</hi>tiādinā (paṭi. ma. 1.130) paṭisambhidāpāṭhena tadatthaṃ vivarati| tattha <hi rend="bold">attato samanupassatī</hi>ti attāti samanupassati, attabhāvena samanupassati| <hi rend="bold">aha</hi>nti attānaṃ niddisati| ahaṃbuddhinibandhanañhi attānaṃ attavādī paññapeti, tasmā <hi rend="bold">yaṃ rūpaṃ so aha</hi>nti yadetaṃ mama rūpaṃ nāma, so ahanti vuccamāno mama attā <pb ed="M" n="2.0280"/> taṃ mama rūpanti <hi rend="bold">rūpañca attañca advayaṃ</hi> anaññaṃ <hi rend="bold">samanupassati</hi>| tathā passato ca attā viya rūpaṃ, rūpaṃ viya vā attā aniccoti āpannameva<pb ed="V" n="2.0259"/>| <hi rend="bold">accī</hi>ti jālasikhā| sā ce vaṇṇo, cakkhuviññeyyāva siyā, na kāyaviññeyyā, vaṇṇopi vā kāyādiviññeyyo acciyā anaññattāti upameyyaṃ viya upamāpi diṭṭhigatikassa ayuttāva| <hi rend="bold">diṭṭhipassanāyā</hi>ti micchādiṭṭhisaṅkhātāya passanāya passati, na taṇhāmānapaññānupassanāya| arūpaṃ vedanādiṃ attāti gahetvā chāyāya rukkhādhīnatāya <hi rend="bold">chāyāvantaṃ rukkhaṃ viya,</hi> rūpassa santakabhāvena attādhīnatāya <hi rend="bold">rūpavantaṃ attānaṃ samanupassati</hi>| pupphādhīnatāya <hi rend="bold">pupphasmiṃ gandhaṃ viya</hi> ādheyyabhāvena attādhīnatāya rūpassa <hi rend="bold">attani rūpaṃ samanupassati</hi>| yathā karaṇḍo maṇino ādhāro, evaṃ rūpampi attano ādhāroti katvā <hi rend="bold">attānaṃ rūpasmiṃ samanupassati| eseva nayo</hi>ti iminā attano vedanādīhi anaññattaṃ tesañcādhāraṇataṃ nissitatañca yathāvuttaṃ atidisati|</p>

<p rend="bodytext"><hi rend="bold">arūpaṃ attāti kathitaṃ</hi> ‘‘vedanāvanta’’ntiādīsu viya rūpena vomissakatāya abhāvato| <hi rend="bold">rūpārūpamissako attā kathito</hi> rūpena saddhiṃ sesārūpadhammānaṃ attāti gahitattā| <hi rend="bold">ucchedadiṭṭhi kathitā</hi> rūpādīnaṃ vināsadassanato| tenevāha ‘‘rūpaṃ attāti yo vadeyya, taṃ na upapajjati, attā me uppajjati ca veti cāti iccassa evamāgataṃ hotī’’tiādi| <hi rend="bold">avasesesū</hi>ti pannarasasu ṭhānesu| <hi rend="bold">sassatadiṭṭhi kathitā</hi> rūpavantādibhāvena gahitassa aniddhāritarūpattā|</p>

<p rend="bodytext">diṭṭhigatiko yaṃ vatthuṃ attāti samanupassati, yebhuyyena taṃ niccaṃ sukhanti ca samanupassateva| sāvako pana tappaṭikkhepena sabbe dhammā anattāti sudiṭṭhattā rūpaṃ attāti na samanupassati, tathābhūto ca aniccaṃ dukkhaṃ anattāti samanupassati, tathā vedanādayoti dassento <hi rend="bold">‘‘na rūpaṃ attato’’</hi>tiādimāha| evaṃ bhavadiṭṭhipi avijjābhavataṇhā viya vaṭṭassa samudayoyevāti diṭṭhikathāyaṃ <hi rend="bold">‘‘ettakena gamanaṃ hotī’’</hi>tiādi| diṭṭhippahānakathāyañca <hi rend="bold">‘‘ettakena gamanaṃ na hotī’’</hi>tiādi vuttaṃ|</p>

<p rend="bodytext" n="462"><hi rend="paranum">462</hi><hi rend="dot">.</hi> heṭṭhā vuttamatthameva pucchitattā <hi rend="bold">‘‘theriyā paṭipucchitvā vissajjetabbo’’</hi>ti vatvā paṭipucchanavidhiṃ dassetuṃ <hi rend="bold">‘‘upāsakā’’</hi>tiādi vuttaṃ| <hi rend="bold">paṭipattivasenā</hi>ti <pb ed="M" n="2.0281"/> sakkāyanirodhagāminipaṭipadābhāvena| saṅkhatāsaṅkhatavasena lokiyalokuttaravasena saṅgahitāsaṅgahitavasenāti ‘‘vasenā’’ti padaṃ paccekaṃ yojetabbaṃ| tattha kāmaṃ asaṅkhato nāma maggo natthi, kiṃ saṅkhato, udāhu asaṅkhatoti pana pucchāvasena tathā vuttaṃ? ‘‘ariyo’’ti vacaneneva maggassa lokuttarato siddhā, saṅgāhakakhandhapariyāpannānaṃ pana maggadhammānampi siyā lokiyatāti <pb ed="V" n="2.0260"/> idha lokiyaggahaṇaṃ| kiñcāpi saṅgahitapadameva pāḷiyaṃ āgataṃ, na asaṅgahitapadaṃ, ye pana saṅgāhakabhāvena vuttā, te saṅgahitā na hontīti <hi rend="bold">aṭṭhakathāyaṃ</hi> asaṅgahitaggahaṇaṃ katanti daṭṭhabbaṃ| <hi rend="bold">saṅkhato</hi>tiādīsu samecca sambhuyya paccayehi katoti <hi rend="bold">saṅkhato</hi>| tathābhūto ca taṃsamaṅgino puggalassa pubbabhāgacetanāti mayhaṃ maggo aṭṭhaṅgiko hotu sattaṅgiko vāti cetitabhāvena <hi rend="bold">cetito</hi>| sahajātacetanāyapi cetitova tassā sahakārīkāraṇabhāvato, tato eva <hi rend="bold">pakappito āyūhito</hi>| paccayehi nipphāditattā <hi rend="bold">kato nibbattito</hi> ca| <hi rend="bold">samāpajjantena</hi> attano santāne sammadeva āpajjantena uppādentena| iti sattahipi padehi paccayanibbattitaṃyeva ariyamaggassa dasseti|</p>

<p rend="bodytext">asaṅgahito khandhānaṃ padeso etassa atthīti <hi rend="bold">maggo sappadeso</hi>| natthi etesaṃ padesāti <hi rend="bold">khandhā nippadesā</hi>| padissati etena samudāyoti hi <hi rend="bold">padeso,</hi> avayavo| <hi rend="bold">aya</hi>nti maggo| <hi rend="bold">sappadesattā</hi> ekadesattā| <hi rend="bold">nippadesehi</hi> samudāyabhāvato niravasesapadesehi| yathā nagaraṃ rajjekadesabhūtaṃ tadantogadhattā rajjena saṅgahitaṃ, evaṃ ariyamaggo khandhattayekadesabhūto tadantogadhattā tīhi khandhehi saṅgahitoti dasseti <hi rend="bold">‘‘nagaraṃ viya rajjenā’’</hi>ti iminā| <hi rend="bold">sajātito</hi>ti samānajātitāya, samānasabhāvattā evāti attho| ettha ca sīlakkhandho ‘‘nava koṭisahassānī’’tiādinā (visuddhi. 1.20; apa. aṭṭha. 2.55.55; paṭi. ma. aṭṭha. 1.1.37) vuttapabhedavasena ceva sampattasamādānaviratiādivasena ca gayhamāno nippadeso, maggasīlaṃ pana ājīvaṭṭhamakameva samucchedaviratimattamevāti sappadesaṃ| samādhikkhandho parittamahaggatādivasena ceva upacārappanāsamādhivasena ca anekabhedatāya nippadeso, maggasamādhi pana lokuttarova<pb ed="M" n="2.0282"/>, appanāsamādhi evāti sappadeso| tathā paññākkhandho parittamahaggatādivasena ceva sutamayañāṇādivasena ca anekabhedatāya nippadeso, maggapaññā pana lokuttarāva, bhāvanāmayā evāti sappadesā| <hi rend="bold">attano dhammatāyā</hi>ti sahakārīkāraṇaṃ anapekkhitvā attano sabhāvena attano balena <hi rend="bold">appetuṃ na sakkoti</hi> vīriyena anupatthambhitaṃ, satiyā ca anupaṭṭhitaṃ| <hi rend="bold">paggahakicca</hi>nti yathā kosajjapakkhe na patitā cittaṭṭhiti, tathā paggaṇhanakiccaṃ| <hi rend="bold">apilāpanakicca</hi>nti yathā ārammaṇe na pilavati, evaṃ apilāpanakiccaṃ|</p>

<p rend="bodytext"><hi rend="bold">ekato jātā</hi>ti sahajātā| <hi rend="bold">piṭṭhiṃ datvā onatasahāyo viya vāyāmo</hi> samādhissa ārammaṇe appanāya visesapaccayabhāvato| <hi rend="bold">aṃsakūṭaṃ datvā ṭhitasahāyo viya sati</hi> samādhissa ārammaṇe daḷhapavattiyā paccayabhāvato| <hi rend="bold">kiriyato</hi>ti upakārakiriyato|</p>

<p rend="bodytext"><hi rend="bold">ākoṭetvā</hi>ti <pb ed="V" n="2.0261"/> ārammaṇaṃ āhanitvā| tathā hi vitakko ‘‘āhananaraso’’ti, yogāvacaro ca ‘‘kammaṭṭhānaṃ takkāhataṃ vitakkapariyāhataṃ karotī’’ti vuccati| <hi rend="bold">idhāpī</hi>ti sammādiṭṭhisaṅkappesu| <hi rend="bold">kiriyato</hi>ti vuttappakārupakārakiriyato|</p>

<p rend="bodytext">subhasukhādinimittaggāhavidhamanaṃ <hi rend="bold">catukiccasādhanaṃ| paccayattenā</hi>ti sahajātādipaccayabhāvena| <hi rend="bold">catukiccasādhanavasenevā</hi>ti idaṃ maggavīriyasseva gahitabhāvadassanaṃ| tañhi ekaṃyeva hutvā catukiccaṃ yathāvuttupakārakasabhāvena ca parivāraṭṭhena parikkhāro hoti| <hi rend="bold">maggasampayuttadhammāna</hi>nti iminā maggadhammānampi gahaṇaṃ, na taṃsampayuttaphassādīnaṃyeva| <hi rend="bold">ekacittakkhaṇikā</hi>ti maggacittuppādavasena ekacittakkhaṇikā|</p>

<p rend="bodytext"><hi rend="bold">sattahi ñāṇehī</hi>ti paramukkaṃsagatehi sattahi javanehi sampayuttañāṇehi, sattahi vā anupassanāñāṇehi| ādito sevanā <hi rend="bold">āsevanā,</hi> tato paraṃ vaḍḍhanā <hi rend="bold">bhāvanā,</hi> punappunaṃ karaṇaṃ <hi rend="bold">bahulīkamma</hi>nti adhippāyenāha <hi rend="bold">‘‘aññena cittenā’’</hi>tiādi| adhippāyavasena niddhāretvā gahetabbatthaṃ <hi rend="bold">suttaṃ neyyatthaṃ</hi>| yathārutavasena gahetabbatthaṃ <hi rend="bold">nītatthaṃ| evaṃ sante</hi>ti yadi idaṃ suttaṃ nītatthaṃ, āsevanādi ca visuṃ visuṃ cittehi hoti, evaṃ sante| āsevanādi nāma cittassa anekavāraṃ uppattiyā hoti<pb ed="M" n="2.0283"/>, na ekavāramevāti āha <hi rend="bold">‘‘ekaṃ citta’’</hi>ntiādi| tatrāyaṃ saṅkhepattho – āsevanāvasena pavattamānaṃ cittaṃ sucirampi kālaṃ āsevanāvaseneva pavatteyya, tathā bhāvanābahulīkammavasena pavattamānānipi, na cettha ettakāneva cittāni āsevanāvasena pavattanti, ettakāni bhāvanāvasena, bahulīkammavasenāti niyamo labbhati| iti anekacittakkhaṇikariyamaggaṃ vadantassa dunnivāriyovāyaṃ doso| yathā pana pubbabhāgepi nānācittesu pavattapariññādikiccānaṃ sammādiṭṭhiādīnaṃ paṭivedhakāle yathārahaṃ catukiccasādhanaṃ, ekacittakkhaṇikā ca pavatti, evaṃ vipassanāya pavattābhisaṅkhāravasena āsevanābhāvanābahulīkammāni paṭivedhakāle ekacittakkhaṇikāneva hontīti vadantānaṃ ācariyānaṃ na koci doso āsevanādīhi kātabbakiccassa tadā ekacittakkhaṇeyeva sijjhanato| tenāha <hi rend="bold">‘‘ekacittakkhaṇikāvā’’</hi>tiādi| <hi rend="bold">sace sañjānātī</hi>ti sace saññattiṃ gacchati| <hi rend="bold">yāguṃ pivāhīti uyyojetabbo</hi> dhammasākacchāya abhabbabhāvatoti adhippāyo|</p>

<p rend="bodytext" n="463"><hi rend="paranum">463</hi><hi rend="dot">.</hi> <hi rend="bold">puññābhisaṅkhārādīsū</hi>ti <hi rend="bold">ādi</hi>-saddena kāyasañcetanādi lakkhaṇe kāyasaṅkhārādikepi saṅgaṇhāti, na apuññāneñjābhisaṅkhāre eva| <hi rend="bold">kāyapaṭibaddhattā kāyena saṅkharīyati,</hi> na kāyasamuṭṭhānattā| cittasamuṭṭhānā hi te dhammāti| <hi rend="bold">nibbattīyatī</hi>ti ca idaṃ kāye sati sabbhāvaṃ<pb ed="V" n="2.0262"/>, asati ca abhāvaṃ sandhāya vuttaṃ| <hi rend="bold">vāca</hi>nti vacīghosaṃ| <hi rend="bold">saṅkharotī</hi>ti janeti| tenāha <hi rend="bold">‘‘nibbattetī’’</hi>ti| na hi taṃ vitakkavicārarahitacittaṃ vacīghosaṃ nibbattetuṃ sakkoti| <hi rend="bold">cittapaṭibaddhattā</hi>ti etena cittassa nissayādipaccayabhāvo cittasaṅkhārasaṅkharaṇanti dasseti| <hi rend="bold">aññamaññamissā</hi>ti atthato bhinnāpi kāyasaṅkhārādivacanavacanīyabhāvena aññamaññamissitā abhinnā viya, tato eva <hi rend="bold">āluḷitā</hi> saṃkiṇṇā <hi rend="bold">avibhūtā</hi> apākaṭā <hi rend="bold">duddīpanā</hi> duviññāpayā| <hi rend="bold">ādānaggahaṇamuñcanacopanānī</hi>ti yassa kassaci kāyena ādātabbassa ādānasaṅkhātaṃ gahaṇaṃ, vissajjanasaṅkhātaṃ muñcanaṃ, yathātathācalanasaṅkhātaṃ copananti imāni <hi rend="bold">pāpetvā</hi> sādhetvā <hi rend="bold">uppannā</hi>| kāyato pavattā saṅkhārā, kāyena saṅkharīyantīti ca <hi rend="bold">kāyasaṅkhārātveva vuccanti| hanusaṃcopana</hi>nti hanusañcalanaṃ| <hi rend="bold">vacībheda</hi>nti vācānicchāraṇaṃ| vācaṃ saṅkharontīti katvā idha <hi rend="bold">vacīsaṅkhārātveva vuccanti</hi>|</p>

<p rend="bodytext" n="464"><hi rend="paranum">464</hi><hi rend="dot">.</hi> <hi rend="bold">samāpajjissa</hi>nti <pb ed="M" n="2.0284"/> padaṃ nirodhassa āsannānāgatabhāvavisayaṃ āsannaṃ vajjetvā dūrassa gahaṇe payojanābhāvato| nirodhapādakassa nevasaññānāsaññāyatanacittassa ca gahaṇato paṭṭhāya nirodhaṃ samāpajjati nāmāti adhippāyena <hi rend="bold">‘‘padadvayena nevasaññānāsaññāyatanasamāpattikālo kathito’’</hi>ti vuttaṃ| <hi rend="bold">tathā cittaṃ bhāvitaṃ hotī</hi>ti ettha addhānaparicchedacittaggahaṇaṃ itaresaṃ nānantariyabhāvato| na hi baladvayañāṇasamādhicariyānaṃ vasībhāvāpādanacittehi vinā addhānaparicchedacittaṃ acittakabhāvāya hoti|</p>

<p rend="bodytext"><hi rend="bold">sesasaṅkhārehī</hi>ti kāyasaṅkhāracittasaṅkhārehi| <hi rend="bold">dutiyajjhāneyeva nirujjhati</hi> anuppattinirodhena| itaresupi eseva nayo| <hi rend="bold">vuṭṭhahissa</hi>nti padaṃ vuṭṭhahanassa āsannānāgatabhāvavisayaṃ āsannaṃ vajjetvā dūrassa gahaṇe payojanābhāvato| nirodhato vuṭṭhānassa ca cittuppādena paricchinnattā tato oramevāti āha <hi rend="bold">‘‘padadvayena antonirodhakālo kathito’’</hi>ti| tathā <hi rend="bold">cittaṃ bhāvitaṃ hotī</hi>ti yathā yathāparicchinnakālameva acittakabhāvo, tato paraṃ sacittakabhāvo hoti, tathā nirodhassa parikammacittaṃ uppāditaṃ hoti|</p>

<p rend="bodytext"><hi rend="bold">paṭisaṅkhā</hi>ti paṭisaṅkhāya idameva kātabbaṃ jānitvā appavattimattaṃ| <hi rend="bold">samāpajjantī</hi>ti acittakabhāvaṃ sampadeva āpajjanti| atha kasmā sattāhameva samāpajjantīti? yathākālaparicchedakaraṇato, tañca yebhuyyena āhārūpajīvīnaṃ sattānaṃ upādinnakapavattassa ekadivasaṃ bhuttāhārassa sattāhameva yāpanato|</p>

<p rend="bodytext">sabbā <pb ed="V" n="2.0263"/> phalasamāpatti assāsapassāse na samuṭṭhāpetīti idaṃ natthīti āha <hi rend="bold">‘‘samuṭṭhāpetī’’</hi>ti| yā pana na samuṭṭhāpeti, taṃ dassento <hi rend="bold">‘‘imassa pana…pe.… na samuṭṭhāpetī’’</hi>ti āha| tattha <hi rend="bold">imassā</hi>ti idha pāḷiyaṃ vuttanirodhasamāpajjanabhikkhuno| tassa pana phalasamāpatti catutthajjhānikāvāti niyamo natthīti āha <hi rend="bold">‘‘kiṃ vā etenā’’</hi>tiādi| <hi rend="bold">abbohārikā</hi>ti sukhumattabhāvappattiyā ‘‘atthī’’ti voharituṃ asakkuṇeyyāti keci| nirodhassa pana pādakabhūtāya catutthajjhānādisamādhicariyāya vasena acatutthajjhānikāpi nirodhānantaraphalasamāpatti assāsapassāse <pb ed="M" n="2.0285"/> na samuṭṭhāpetīti abhāvato eva te abbohārikā vuttā| evañca katvā sañjīvattheravatthumhi ānītasamāpattiphalanidassanampi suṭṭhu upapajjati| tenāha <hi rend="bold">‘‘bhavaṅgasamayenevetaṃ kathita’’</hi>nti| <hi rend="bold">kiriyamayapavattavaḷañjanakāle</hi>ti ettha kiriyamayapavattaṃ kāyavacīviññattivipphāro, tassa vaḷañjanakāle pavattanasamaye| <hi rend="bold">vācaṃ abhisaṅkhātuṃ na sakkonti</hi> aviññattijanakattā tesaṃ vitakkavicārānaṃ|</p>

<p rend="bodytext"><hi rend="bold">saguṇenā</hi>ti sarasena, sabhāvenāti attho| <hi rend="bold">suññatā nāma phalasamāpatti</hi> rāgādīhi suññattā| tathā rāganimittādīnaṃ abhāvā <hi rend="bold">animittā,</hi> rāgapaṇidhiādīnaṃ abhāvā <hi rend="bold">appaṇihitā</hi>ti āha <hi rend="bold">‘‘animittappaṇihitesupi eseva nayo’’</hi>ti| animittaṃ appaṇihitañca nibbānaṃ ārammaṇaṃ katvā uppannaphalasamāpattiyaṃ phasso animitto phasso appaṇihito phasso nāmāti imamatthaṃ <hi rend="bold">‘‘eseva nayo’’</hi>ti iminā atidisati|</p>

<p rend="bodytext">attasuññatādassanato anattānupassanā suññatā, niccanimittugghāṭanato aniccānupassanā animittā, sukhappaṇidhipaṭikkhepato dukkhānupassanā appaṇihitāti āha – <hi rend="bold">‘‘suññatā…pe.… vipassanāpi vuccatī’’</hi>ti| <hi rend="bold">aniccato vuṭṭhātī</hi>ti saṅkhārānaṃ aniccākāraggāhiniyā vuṭṭhānagāminiyā parato ekatovuṭṭhānubhatovuṭṭhānehi nimittapavattato vuṭṭhāti| <hi rend="bold">aniccato pariggahetvā</hi>ti ca idaṃ ‘‘na ekantikaṃ evampi hotī’’ti katvā vuttaṃ| esa nayo sesesupi| appaṇihitavipassanāya maggotiādinā, suññatavipassanāya maggotiādinā ca yojanaṃ sandhāyāha <hi rend="bold">‘‘eseva nayo’’</hi>ti| <hi rend="bold">vikappo āpajjeyya</hi> āgamanassa vavatthānassa abhāvena avavatthānakarattā| <hi rend="bold">evañhi tayo phassā phusantī</hi>ti evaṃ saguṇato ārammaṇato ca nāmalābhe suññatādināmakā tayo phassā phusantīti aniyamavacanaṃ| <hi rend="bold">sameti</hi> yujjati ekasseva phassassa nāmattayayogato|</p>

<p rend="bodytext">sabbasaṅkhatavivittatāya <pb ed="V" n="2.0264"/> <hi rend="bold">nibbānaṃ viveko nāma</hi> upadhivivekoti katvā| <hi rend="bold">ninnatā</hi> tappaṭipakkhavimukhassa tadabhimukhatā| <hi rend="bold">poṇatā</hi> onamanaṃ, <hi rend="bold">pabbhāratā</hi> tato vissaṭṭhabhāvo|</p>

<p rend="bodytext" n="465"><hi rend="paranum">465</hi><hi rend="dot">.</hi> cakkhādito rūpādīsu pavattarūpakāyato uppajjanato <hi rend="bold">pañcadvārikaṃ sukhaṃ kāyikaṃ nāma, manodvārikaṃ</hi> cetophassajātāya <hi rend="bold">cetasikaṃ</hi> <pb ed="M" n="2.0286"/> <hi rend="bold">nāma| sabhāvaniddeso</hi> sukhayatīti katvā| <hi rend="bold">madhurabhāvadīpaka</hi>nti iṭṭhabhāvajotanaṃ| <hi rend="bold">vedayitabhāvadīpaka</hi>nti vedakabhāvavibhāvakaṃ| vedanā eva hi paramatthato ārammaṇaṃ vedeti, ārammaṇaṃ pana veditabbanti| dukkhanti sabhāvaniddesotievamādiatthavacanaṃ sandhāyāha <hi rend="bold">‘‘eseva nayo’’</hi>ti| <hi rend="bold">ṭhitisukhā</hi>ti ṭhitiyā dharamānatāya sukhā, na ṭhitikkhaṇamattena| tenāha <hi rend="bold">‘‘atthibhāvo sukha’’</hi>nti| <hi rend="bold">vipariṇāmadukkhā</hi>ti vipariṇamanena vigamanena dukkhā, na nirodhakkhaṇena| tenāha <hi rend="bold">‘‘natthibhāvo dukkha’’</hi>nti| apariññātavatthukānañhi sukhavedanuparamo dukkhato upaṭṭhāti| svāyamattho piyavippayogena dīpetabbo| <hi rend="bold">ṭhitidukkhā vipariṇāmasukhā</hi>ti etthāpi eseva nayo| tenāha <hi rend="bold">‘‘atthibhāvo dukkhaṃ, natthibhāvo sukha’’</hi>nti| dukkhavedanuparamo hi sattānaṃ sukhato upaṭṭhāti| evañhi vadanti – ‘‘tassa rogassa vūpasamena aho sukhaṃ jāta’’nti| <hi rend="bold">jānanabhāvo</hi>ti yāthāvasabhāvato avabujjhanaṃ| adukkhamasukhañhi vedanaṃ jānantassa sukhaṃ hoti tassa sukhumabhāvato, yathā tadaññe dhamme salakkhaṇato sāmaññalakkhaṇato ca sammadeva avabodho paramaṃ sukhaṃ| tenevāha –</p>

<p rend="gatha1">‘‘yato yato sammasati, khandhānaṃ udayabbayaṃ|</p>

<p rend="gathalast">labhatī pītipāmojjaṃ, amataṃ taṃ vijānata’’nti|| (dha. pa. 374)|</p>

<p rend="bodytext"><hi rend="bold">ajānanabhāvo</hi>ti ettha vuttavipariyāyena attho veditabbo| dukkhañhi sammohavihāroti| aparo nayo <hi rend="bold">jānanabhāvo</hi>ti jānanassa ñāṇassa sabbhāvo| ñāṇasampayuttā hi ñāṇopanissayā ca adukkhamasukhā vedanā sukhā iṭṭhākārā| yathāha ‘‘iṭṭhā ceva iṭṭhaphalā cā’’ti| <hi rend="bold">ajānanabhāvo dukkha</hi>nti ettha vuttavipariyāyena attho veditabbo|</p>

<p rend="bodytext"><hi rend="bold">katamo anusayo anusetī</hi>ti kāmarāgānusayādīsu sattasu anusayesu katamo anusayo anusayavasena pavattati? appahīnabhāvena hi santāne anusayantīti <hi rend="bold">anusayā,</hi> anurūpaṃ kāraṇaṃ labhitvā uppajjantīti attho| etena kāraṇalābhe sati uppajjanārahatā nesaṃ dassitā| appahīnā hi kilesā kāraṇalābhe sati uppajjanti| tenāha <hi rend="bold">‘‘appahīnaṭṭhena sayito viya hotī’’</hi>ti| te ca nippariyāyato <pb ed="M" n="2.0287"/> anāgatā kilesā daṭṭhabbā, atītā paccuppannā <pb ed="V" n="2.0265"/> ca taṃsabhāvattā tathā vuccanti| na hi dhammānaṃ kālabhedena sabhāvabhedo atthi| yadi appahīnaṭṭho anusayaṭṭho, nanu sabbepi kilesā appahīnā anusayā bhaveyyunti? na mayaṃ appahīnatāmattena anusayaṭṭhaṃ vadāma, atha kho pana appahīnaṭṭhena thāmagatā kilesā anusayā| idaṃ thāmagamanañca rāgādīnameva āveṇiko sabhāvo daṭṭhabbo, yato abhidhamme – ‘‘thāmagataṃ anusayaṃ pajahatī’’ti vuttaṃ| <hi rend="bold">so</hi>ti rāgānusayo| <hi rend="bold">appahīno</hi>ti appahīnabhāvamukhena anusayanaṭṭhamāha| so ca apariññātakkhandhavatthuto, pariññātesu patiṭṭhaṃ na labhati| tenāha <hi rend="bold">‘‘na sabbāya sukhāya vedanāya so appahīno’’</hi>ti| ārammaṇavasena cāyaṃ anusayaṭṭho adhippeto| tenāha <hi rend="bold">‘‘na sabbaṃ sukhaṃ vedanaṃ ārabbha uppajjatīti attho’’</hi>ti|</p>

<p rend="bodytext">vatthuvasenapi pana anusayaṭṭho veditabbo, yo ‘‘bhūmiladdha’’nti vuccati| tena hi <hi rend="bold">aṭṭhakathāyaṃ</hi> (visuddhi. 2.834) vuttaṃ –</p>

<p rend="bodytext">‘‘bhūmīti vipassanāya ārammaṇabhūtā tebhūmakā pañcakkhandhā| bhūmiladdhaṃ nāma tesu khandhesu uppattirahaṃ kilesajātaṃ| tena hi sā bhūmiladdhā nāma hoti, tasmā bhūmiladdhanti vuccati, sā ca kho na ārammaṇavasena| ārammaṇavasena hi sabbepi atītānāgate pariññātepi ca khīṇāsavānaṃ khandhe ārabbha kilesā uppajjanti mahākaccānuppalavaṇṇādīnaṃ khandhe ārabbha soreyyaseṭṭhinandamāṇavakādīnaṃ viya| yadi ca taṃ bhūmiladdhaṃ nāma siyā, tassa appaheyyato na koci bhavamūlaṃ pajaheyya, vatthuvasena pana bhūmiladdhaṃ veditabbaṃ| yattha yattha hi vipassanāya apariññātā khandhā uppajjanti, tattha tattha uppādato pabhuti tesu vaṭṭamūlaṃ kilesajātaṃ anuseti| taṃ appahīnaṭṭhena bhūmiladdhanti veditabba’’ntiādi|</p>

<p rend="bodytext"><hi rend="bold">esa nayo sabbatthā</hi>ti iminā ‘‘na sabbāya dukkhāya vedanāya so appahīno, na sabbaṃ dukkhaṃ vedanaṃ ārabbha uppajjatī’’tiādiṃ atidisati| tattha yaṃ vattabbaṃ, taṃ vuttanayeneva veditabbaṃ| ‘‘yo anusayo yattha anuseti<pb ed="M" n="2.0288"/>, so pahīyamāno tattha pahīno nāma hotī’’ti tattha tattha pahānapucchā, taṃ sandhāyāha <hi rend="bold">‘‘kiṃ pahātabbanti ayaṃ pahānapucchā nāmā’’</hi>ti|</p>

<p rend="bodytext"><hi rend="bold">ekeneva byākaraṇenā</hi>ti ‘‘idhāvuso, visākha, bhikkhu vivicceva kāmehī’’tiādinā (ma. ni. 1.374) ekeneva vissajjanena| <hi rend="bold">dve pucchā</hi>ti anusayapucchā pahānapucchāti dvepi pucchā vissajjesi| ‘‘rāgaṃ tena pajahatī’’ti idamekaṃ vissajjanaṃ, ‘‘na tattha rāgānusayo anusetī’’ti idamekaṃ vissajjanaṃ, pucchānukkamañcettha anādiyitvā pahānakkamena vissajjanā pavattā<pb ed="V" n="2.0266"/>| <hi rend="bold">‘‘dve pucchā vissajjesī’’</hi>ti saṅkhepato vuttamatthaṃ vivarituṃ <hi rend="bold">‘‘idhā’’</hi>tiādi vuttaṃ| tattha <hi rend="bold">tathāvikkhambhitameva katvā</hi>ti iminā yo rāgaṃ vikkhambhetvā puna uppajjituṃ appadānato tathāvikkhambhitameva katvā maggena samugghāteti, tassa vasena ‘‘rāgaṃ tena pajahati, na tattha rāgānusayo anusetī’’ti vattabbanti dasseti| kāmoghādīhi catūhi oghehi saṃsārabhavogheneva vā vegasā vuyhamānesu sattesu taṃ uttaritvā pattabbaṃ, tassa pana gādhabhāvato <hi rend="bold">patiṭṭhānabhūtaṃ</hi>| tenāha bhagavā – ‘‘tiṇṇo pāraṅgato thale tiṭṭhati brāhmaṇo’’ti (saṃ. ni. 4.238; itivu. 69; pu. pa. 187)|</p>

<p rend="bodytext">suññatādibhedena anekabhedattā pāḷiyaṃ ‘‘anuttaresū’’ti bahuvacananiddesoti <hi rend="bold">‘‘anuttarā vimokkhā’’</hi>ti vatvā puna tesaṃ sabbesampi arahattabhāvasāmaññena <hi rend="bold">‘‘arahatte’’</hi>ti vuttaṃ| visaye cetaṃ bhummaṃ| <hi rend="bold">patthanaṃ paṭṭhapentassā</hi>ti ‘‘aho vatāhaṃ arahattaṃ labheyya’’nti patthanaṃ upaṭṭhapentassa, patthentassāti attho| <hi rend="bold">paṭṭhapentassā</hi>ti cettha hetumhi <hi rend="bold">anta</hi>saddo| kathaṃ pana arahattavisayā patthanā uppajjatīti? na kāci arahattaṃ ārammaṇaṃ katvā patthanā uppajjati anadhigatattā avisayabhāvato| parikappitarūpaṃ pana taṃ uddissa patthanā uppajjati| <hi rend="bold">‘‘uppajjati pihāpaccayā’’ti vuttaṃ</hi> paramparapaccayataṃ sandhāya, ujukaṃ pana paccayabhāvo natthīti vuttaṃ <hi rend="bold">‘‘na patthanāya paṭṭhapanamūlakaṃ uppajjatī’’</hi>ti| <hi rend="bold">idaṃ pana sevitabbaṃ domanassaṃ</hi> akusalappahānassa kusalābhivuḍḍhiyā ca nimittabhāvato| tenāha bhagavā – ‘‘domanassampāhaṃ, devānaminda, duvidhena vadāmi sevitabbampi asevitabbampī’’ti (dī. ni. 2.359-362)| tīhi māsehi sampajjanakā <hi rend="bold">temāsikā</hi><pb ed="M" n="2.0289"/>| sesapadadvayepi eseva nayo| <hi rend="bold">imasmiṃ vāre</hi>ti imasmiṃ pavāraṇavāre| <hi rend="bold">visuddhipavāraṇa</hi>nti ‘‘parisuddho aha’’nti evaṃ pavattaṃ visuddhipavāraṇaṃ| arahantānameva hesa pavāraṇā|</p>

<p rend="bodytext">na kadāci pahātabbassa pahāyakatā atthīti dassento <hi rend="bold">‘‘na domanassena vā’’</hi>tiādiṃ vatvā pariyāyenetaṃ vuttaṃ, taṃ vibhāvento <hi rend="bold">‘‘ayaṃ panā’’</hi>tiādimāha| yaṃ panettha vattabbaṃ, taṃ parato vitthārena āgamissati| <hi rend="bold">paṭipadaṃ gahetvā</hi> patthanaṃ katvā patthanaṃ ṭhapetvā| <hi rend="bold">paṭisañcikkhatī</hi>ti ovādavasena attānaṃ samuttejento katheti| <hi rend="bold">sīlena hīnaṭṭhāna</hi>nti aññehi arahattāya paṭipajjantehi sīlena hīnaṭṭhānaṃ kiṃ tuyhaṃ atthīti adhippāyo| <hi rend="bold">suparisuddha</hi>nti akhaṇḍādibhāvato sudhotajātimaṇi viya suṭṭhu parisuddhaṃ| <hi rend="bold">supaggahita</hi>nti kadācipi saṅkocābhāvato vīriyaṃ suṭṭhu paggahitaṃ| <hi rend="bold">paññā</hi>ti vipassanāpaññā paṭipakkhehi anadhibhūtatāya akuṇṭhā tikkhavisadā saṅkhārānaṃ sammasane <hi rend="bold">sūrā hutvā vahati</hi> pavattati| <hi rend="bold">pariyāyenā</hi>ti tassa domanassassa <pb ed="V" n="2.0267"/> arahattupanissayatāpariyāyena| ārammaṇavasena anusayanaṃ idhādhippetanti āha <hi rend="bold">‘‘na taṃ ārabbha uppajjatī’’</hi>ti| anuppajjanamettha pahānaṃ nāmāti vuttaṃ <hi rend="bold">‘‘pahīnova tattha paṭighānusayoti attho’’</hi>ti| tatiyajjhānena vikkhambhetabbā avijjā, sā eva ariyamaggena samucchindīyatīti <hi rend="bold">‘‘avijjānusayaṃ vikkhambhetvā’’</hi>tiādi vuttaṃ, anusayasadisatāya vā| ‘‘rāgānusayaṃ vikkhambhetvā’’ti etthāpi eseva nayo| <hi rend="bold">catutthajjhāne nānuseti nāma</hi> tattha kātabbakiccākaraṇato|</p>

<p rend="bodytext" n="466"><hi rend="paranum">466</hi><hi rend="dot">.</hi> <hi rend="bold">tasmā</hi>ti paccanīkattā sabhāvato kiccato paccayato cāti adhippāyo| <hi rend="bold">visabhāgapaṭibhāgo kathito</hi> ‘‘kaṇhasukkasappaṭibhāgā dhammā’’tiādīsu viya| <hi rend="bold">andhakārā</hi>ti andhakārasadisā appakā sabhāvato| <hi rend="bold">avibhūtā</hi> apākaṭā anoḷārikabhāvato| tato eva <hi rend="bold">duddīpanā</hi> duviññāpanā| <hi rend="bold">tādisāvā</hi>ti upekkhāsadisāva| yathā upekkhā sukhadukkhāni viya na oḷārikā, evaṃ avijjā rāgadosā viya na oḷārikā| atha kho andhakārā avibhūtā duddīpanā duviññāpanāti attho| <hi rend="bold">sabhāgapaṭibhāgo kathito</hi> ‘‘paṇidhi paṭighoso’’tiādīsu viya| <hi rend="bold">yattakesu ṭhānesū</hi>ti dukkhādīsu yattakesu ṭhānesu, yattha vā ñeyyaṭṭhānesu| <hi rend="bold">visabhāgapaṭibhāgo</hi>ti andhakārassa <pb ed="M" n="2.0290"/> viya āloko vighātakapaṭibhāgo| <hi rend="bold">vijjā</hi>ti maggañāṇaṃ adhippetaṃ, <hi rend="bold">vimuttī</hi>ti phalanti āha <hi rend="bold">‘‘ubhopete dhammā anāsavā’’</hi>ti| <hi rend="bold">anāsavaṭṭhenā</hi>tiādīsu paṇītaṭṭhenātipi vattabbaṃ| sopi hi vimuttinibbānānaṃ sādhāraṇo, vimuttiyā asaṅkhataṭṭhena nibbānassa visabhāgatāpi labbhateva| <hi rend="bold">pañhaṃ atikkamitvā gatosi,</hi> apucchitabbaṃ pucchantoti adhippāyo| <hi rend="bold">pañhānaṃ paricchedapamāṇaṃ gahetuṃ</hi> yuttaṭṭhāne aṭṭhatvā tato paraṃ pucchanto <hi rend="bold">nāsakkhi</hi> pañhānaṃ pariyantaṃ gahetuṃ| <hi rend="bold">appaṭibhāgadhammassā</hi>ti nippariyāyato sabhāgapaṭibhāgena appaṭibhāgadhammassa| anāgatādipariyāyena nibbānassa sabhāgapaṭibhāgo vutto, visabhāge ca attheva saṅkhatadhammā, tasmā nippariyāyato kiñci sabhāgapaṭibhāgaṃ sandhāya pucchatīti katvā <hi rend="bold">‘‘accayāsī’’</hi>tiādi vuttaṃ| asaṅkhatassa hi appatiṭṭhassa ekantaniccassa sato nibbānassa kuto nippariyāyena sabhāgassa sambhavo| tenāha <hi rend="bold">‘‘nibbānaṃ nāmeta’’</hi>ntiādi|</p>

<p rend="bodytext"><hi rend="bold">viraddho</hi>ti ettha sabhāgapaṭibhāgaṃ pucchissāmīti nicchayābhāvato pucchitamatthaṃ virajjhitvāva pucchi, na ajānitvāti attho| etena heṭṭhā sabbapucchā diṭṭhasaṃsandananayena jānitvāva pavattāti dīpitaṃ hoti| therī pana taṃ taṃ pucchitamatthaṃ sabhāvato vibhāventī satthu desanāñāṇaṃ anugantvāva vissajjesi| <hi rend="bold">nibbānogadha</hi>nti nibbānaṃ ogāhitvā ṭhitaṃ nibbānantogadhaṃ| tenāha <hi rend="bold">‘‘nibbānabbhantaraṃ nibbānaṃ anupaviṭṭha’’</hi>nti| <hi rend="bold">assā</hi>ti brahmacariyassa|</p>

<p rend="bodytext" n="467"><hi rend="paranum">467</hi><hi rend="dot">.</hi> <hi rend="bold">paṇḍiccena</hi> <pb ed="V" n="2.0268"/> <hi rend="bold">samannāgatā</hi>ti ettha vuttapaṇḍiccaṃ dassetuṃ <hi rend="bold">‘‘dhātukusalā’’</hi>tiādi vuttaṃ| tenevāha – ‘‘kittāvatā nu kho, bhante, paṇḍito hoti? yato kho, ānanda, bhikkhu dhātukusalo ca hoti, āyatanakusalo ca paṭiccasamuppādakusalo ca ṭhānāṭṭhānakusalo ca| ettāvatā nu kho, ānanda, bhikkhu paṇḍito hotī’’ti (ma. ni. 3.124)| <hi rend="bold">paññāmahattaṃ</hi> nāma theriyā asekkhappaṭisambhidappattāya paṭisambhidāyo pūretvā ṭhitatāti taṃ dassetuṃ <hi rend="bold">‘‘mahante atthe’’</hi>tiādi vuttaṃ| <hi rend="bold">rājayuttehī</hi>ti rañño kamme niyuttapurisehi| <hi rend="bold">āhaccavacanenā</hi>ti satthārā karaṇādīni āhanitvā pavattitavacanena| yadettha atthato na vibhattaṃ, taṃ heṭṭhā vuttanayattā suviññeyyameva|</p>

<p rend="centre">cūḷavedallasuttavaṇṇanāya līnatthappakāsanā samattā|</p>

</xml>