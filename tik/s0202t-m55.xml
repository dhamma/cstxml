<xml src="s0202t-m55.xml">

<p rend="subhead"><readunit id="m55">5. jīvakasuttavaṇṇanā</readunit></p>

<p rend="bodytext" n="51"><hi rend="paranum">51</hi><hi rend="dot">.</hi> kumārena <pb ed="V" n="2.0023"/> bhato posāpitoti kumārabhato, kumārabhato eva <hi rend="bold">komārabhacco</hi> yathā ‘‘bhisakkameva bhesajja’’nti|</p>

<p rend="bodytext"><hi rend="bold">ārabhantī</hi>ti ettha <hi rend="bold">ārabha</hi>-saddo kāmaṃ kāmāyūhanayaññuṭṭhāpanāpattiāpajjanaviññāpanādīsupi āgato, idha pana hiṃsane icchitabboti āha – <hi rend="bold">‘‘ārabhantīti ghātentī’’</hi>ti| <hi rend="bold">uddisitvā kata</hi>nti (a. ni. ṭī. 3.8.12; sārattha. ṭī. mahāvagga 3.294) attānaṃ uddisitvā māraṇavasena kataṃ nibbattitaṃ| <hi rend="bold">paṭiccakamma</hi>nti ettha <hi rend="bold">kamma</hi>-saddo kammasādhano atītakālikoti āha – <hi rend="bold">‘‘attānaṃ paṭicca kata’’</hi>nti| <hi rend="bold">nimittakammassetaṃ adhivacanaṃ</hi> ‘‘paṭicca kammaṃ phusatī’’tiādīsu (jā. 1.4.75) viya| <hi rend="bold">nimittakammassā</hi>ti nimittabhāvena laddhabbakammassa, na karaṇakārāpanavasena| <hi rend="bold">paṭiccakammaṃ ettha atthīti maṃsaṃ paṭiccakammaṃ</hi> yathā ‘‘buddhaṃ etassa atthīti buddho’’ti| <hi rend="bold">tesa</hi>nti nigaṇṭhānaṃ| aññepi brāhmaṇādayo taṃladdhikā attheva|</p>

<p rend="bodytext"><hi rend="bold">kāraṇa</hi>nti ettha yutti adhippetā, sā eva ca dhammato anapetattā ‘‘dhammo’’ti vuttāti āha – <hi rend="bold">‘‘kāraṇaṃ nāma tikoṭiparisuddhamacchamaṃsaparibhogo’’</hi>ti| <hi rend="bold">anukāraṇaṃ nāma mahājanassa tathā byākaraṇaṃ</hi> yuttiyā dhammassa anurūpabhāvato maṃsaṃ paribhuñjitabbanti anuññātaṃ tatheva kathananti katvā| <hi rend="bold">ta</hi>nti ‘‘jānaṃ uddissakataṃ maṃsaṃ paribhuñjatī’’ti evaṃ vuttaṃ paribhuñjanaṃ <hi rend="bold">neva kāraṇaṃ hoti</hi> <pb ed="M" n="2.0025"/> sabbena sabbaṃ abhāvato sati ca ayuttiyaṃ adhammoti katvā| <hi rend="bold">tathā byākaraṇa</hi>nti ‘‘jānaṃ uddissakataṃ maṃsaṃ paribhuñjatī’’ti kathanaṃ yuttiyā dhammassa ananurūpabhāvato <hi rend="bold">na anukāraṇaṃ hoti| parehi vuttakāraṇena sakāraṇo hutvā</hi>ti pare titthiyā ‘jāna’ntiādinā dhammaṃ kathenti vadanti, tena kāraṇabhūtena sakāraṇo hutvā| tehi tathā vattabbo eva <hi rend="bold">hutvā tumhākaṃ vādo vā anuvādo vā</hi> ‘‘maṃsaṃ paribhuñjitabba’’nti pavattā tumhākaṃ kathā vā parato parehi tathā pavattitā tassā anukathā vā| <hi rend="bold">viññūhi garahitabbakāraṇa</hi>nti titthiyā tāva tiṭṭhantu, tato aññehi paṇḍitehi garahitabbakāraṇaṃ| <hi rend="bold">koci na āgacchatī</hi>ti garahitabbataṃ na āpajjatīti attho| <hi rend="bold">abhibhavitvā ācikkhantī</hi>ti abhibhuyya madditvā kathenti, abhibhūtena akkosantīti attho|</p>

<p rend="bodytext" n="52"><hi rend="paranum">52</hi><hi rend="dot">.</hi> <hi rend="bold">kāraṇehī</hi>ti <pb ed="V" n="2.0024"/> paribhogacittassa avisuddhatāhetūhi| bhikkhū uddissakataṃ diṭṭhaṃ| tādisamaṃsañhi paribhogānārahattā cittavisuddhiyā kāraṇaṃ cittasaṃkilesāvahato| idāni diṭṭhasutaparisaṅkitāni sarūpato dassetuṃ <hi rend="bold">‘‘diṭṭhādīsū’’</hi>tiādi vuttaṃ| tattha <hi rend="bold">tadubhayavimuttaparisaṅkita</hi>nti ‘‘diṭṭhaṃ suta’’nti imaṃ ubhayaṃ anissāya – ‘‘kiṃ nu kho imaṃ bhikkhuṃ uddissa vadhitvā sampādita’’nti kevalameva parisaṅkitaṃ| <hi rend="bold">sabbasaṅgāhako</hi>ti sabbesaṃ tiṇṇaṃ parisaṅkitānaṃ saṅgaṇhanako|</p>

<p rend="bodytext"><hi rend="bold">maṅgalādīna</hi>nti <hi rend="bold">ādi</hi>-saddena āhunapāhunādikaṃ saṅgaṇhāti| <hi rend="bold">nibbematikā hontī</hi>ti sabbena sabbaṃ parisaṅkitābhāvamāha| <hi rend="bold">itaresa</hi>nti ajānantānaṃ <hi rend="bold">vaṭṭati,</hi> jānato evettha āpatti hoti| <hi rend="bold">teyevā</hi>ti ye uddissa kataṃ, teyeva|</p>

<p rend="bodytext">uddissakatamaṃsaparibhogato akappiyamaṃsaparibhogassa visesaṃ dassetuṃ <hi rend="bold">‘‘akappiyamaṃsaṃ panā’’</hi>tiādi vuttaṃ| purimasmiṃ sacittakā āpatti, itarasmiṃ acittakā| tenāha – <hi rend="bold">‘‘akappiyamaṃsaṃ ajānitvā bhuttassapi āpattiyevā’’</hi>ti| <hi rend="bold">paribhoga</hi>nti paribhuñjitabbanti vadāmīti attho|</p>

<p rend="bodytext" n="53"><hi rend="paranum">53</hi><hi rend="dot">.</hi> <hi rend="bold">tādisassā</hi>ti tikoṭiparisuddhassa macchamaṃsassa paribhoge| <hi rend="bold">mettāvihārinopī</hi>ti <hi rend="bold">api</hi>-saddena amettāvihārinopi| mettāvihārino paribhoge sikhāppattā anavajjatāti dassetuṃ <hi rend="bold">‘‘idha, jīvaka, bhikkhū’’</hi>tiādi <pb ed="M" n="2.0026"/> vuttaṃ| <hi rend="bold">aniyametvā</hi>ti avisesetvā sāmaññato| yasmā bhagavatā – ‘‘yato kho, vaccha, bhikkhuno taṇhā pahīnā hotī’’tiādinā mahāvacchagottasutte (ma. ni. 2.194) attā aniyametvā vutto| tathā hi vacchagotto – ‘‘tiṭṭhatu bhavaṃ gotamo, atthi pana bhoto gotamassa ekabhikkhupi sāvako āsavānaṃ khayā…pe.… upasampajja viharatī’’ti āha, ‘‘idha, bhāradvāja, bhikkhu aññataraṃ gāmaṃ vā nigamaṃ vā upanissāya viharatī’’tiādinā caṅkīsutte (ma. ni. 2.430) attā aniyametvā vutto| tathā hi tattha parato – ‘‘yaṃ kho pana ayamāyasmā dhammaṃ deseti, gambhīro so dhammo duddaso duranubodho santo paṇīto atakkāvacaro nipuṇo paṇḍitavedanīyo, na so dhammo sudesanīyo luddenā’’tiādinā desanā āgatā, tasmā vuttaṃ <hi rend="bold">‘‘bhagavatā hi mahāvacchagottasutte, caṅkīsutte imasmiṃ sutteti tīsu ṭhānesu attānaṃyeva sandhāya desanā katā’’</hi>ti| <hi rend="bold">maṃsūpasecanova adhippeto</hi> macchamaṃsasahitassa āhārassa paribhogabhāvato macchamaṃsassa ca idha adhippetattā|</p>

<p rend="bodytext"><hi rend="bold">agathito</hi> <pb ed="V" n="2.0025"/> appaṭibaddho| <hi rend="bold">taṇhāmucchanāyā</hi>ti taṇhāyanavasena mucchāpattiyā| <hi rend="bold">anajjhopanno</hi> taṇhāya abhibhavitvā na ajjhotthaṭo, gilitvā pariniṭṭhapetvā na saṇṭhitoti attho| tenāha – <hi rend="bold">‘‘sabbaṃ ālumpitvā’’</hi>tiādi| idha ādīnavo āhārassa paṭikūlabhāvoti āha <hi rend="bold">‘‘ekarattivāsenā’’</hi>tiādi| ayamattho āhāraparibhogoti atthasaṃyojanaparicchedikā ‘‘yāvadeva imassa kāyassa ṭhitiyā’’tiādinā (dī. ni. 3.182; ma. ni. 1.23; 2.24; 3.75; saṃ. ni. 4.120) pavattā āhārapaṭibaddhachandarāganissaraṇabhūtā paññā assa atthīti <hi rend="bold">nissaraṇapañño| idamattha</hi>nti etamatthāya| <hi rend="bold">evaṃ sante</hi>ti ‘‘brahmāti ca mettāvihārino samaññā’’ti avatvā ye dhammā mettāvihārassa paṭipakkhabhūtā, tattha sāvasesaṃ pahāsi brahmā, anavasesaṃ pahāsi bhagavāti sace te idaṃ sandhāya bhāsitaṃ, evaṃ sante tava idaṃ yathāvuttavacanaṃ anujānāmi, na mettāvihāritāsāmaññamattatoti attho|</p>

<p rend="bodytext" n="55"><hi rend="paranum">55</hi><hi rend="dot">.</hi> <hi rend="bold">‘‘pāṭiyekko</hi> <pb ed="M" n="2.0027"/> <hi rend="bold">anusandhī’’</hi>ti vatvā visuṃ anusandhibhāvaṃ dassetuṃ <hi rend="bold">‘‘imasmiṃ hī’’</hi>tiādi vuttaṃ| <hi rend="bold">dvāraṃ thaketī</hi>ti macchamaṃsaparibhogānuññāya aññesaṃ vacanadvāraṃ pidahati, codanāpathaṃ nirundhati| kathaṃ <hi rend="bold">sattānuddayaṃ dasseti</hi>? sattānuddayamukhena bāhirakānaṃ macchamaṃsaparibhogapaṭikkhepo tayidaṃ micchā, tikoṭiparisuddhasseva macchamaṃsassa paribhogo bhagavatā anuññāto| tathā hi vuttaṃ – ‘tīhi kho ahaṃ, jīvaka, ṭhānehi maṃsaṃ paribhoganti vadāmī’tiādi (ma. ni. 2.52)| <hi rend="bold">vinaye</hi>pi (pārā. 409; cūḷava. 343) vuttaṃ – ‘‘tikoṭiparisuddhaṃ, devadatta, macchamaṃsaṃ mayā anuññāta’’nti| tikoṭiparisuddhañca bhuñjantānaṃ sattesu anuddayā niccalā| <hi rend="bold">‘‘sattānuddayaṃ dassetī’’</hi>ti saṅkhepato vuttamatthaṃ vivaranto <hi rend="bold">‘‘sace hī’’</hi>tiādimāha|</p>

<p rend="bodytext"><hi rend="bold">paṭhamena kāraṇenā</hi>ti desanāvasenapi payogavasenapi paṭhamena parūpaghātahetunā| <hi rend="bold">kaḍḍhito</hi> so pāṇo| <hi rend="bold">galena pavedhentenā</hi>ti yottagalena karaṇena asayhamānena| <hi rend="bold">bahupuññameva hoti</hi> āsādanāpekkhāya abhāvato, hitajjhāsayattā vāti adhippāyo| <hi rend="bold">esāhaṃ, bhante</hi>tiādi kasmā vuttaṃ, saraṇagamanavaseneva gahitasaraṇoti codanaṃ sandhāyāha <hi rend="bold">‘‘aya’’</hi>ntiādi| <hi rend="bold">ogāhanto</hi>tiādito paṭṭhāya yāva pariyosānā suttaṃ anussaranto atthaṃ upadhārento| sesaṃ suviññeyyameva|</p>

<p rend="centre">jīvakasuttavaṇṇanāya līnatthappakāsanā samattā|</p>

</xml>