<xml src="s0202t-m72.xml">

<p rend="subhead"><pgroup id="m72"/><readunit id="m72">2. aggivacchasuttavaṇṇanā</readunit></p>

<p n="187"> lokassa <pb ed="V" n="2.0093"/> sassatatāpavattipaṭikkhepavasena pavatto vādo ucchedavādo eva hotīti sassataggāhābhāve ucchedaggāhabhāvato puna paribbājakena ‘‘asassato loko’’ti vadantena ucchedaggāho pucchito, bhagavatāpi so eva paṭikkhittoti āha <hi rend="bold">‘‘dutiye nāhaṃ ucchedadiṭṭhiko’’</hi>ti| <hi rend="bold">antānantikādivasenā</hi>ti ettha <hi rend="bold">antānantika</hi>ggahaṇena antavā loko anantavā lokoti imaṃ vādadvayamāha| <hi rend="bold">ādi</hi>-saddena ‘‘taṃ jīvaṃ taṃ sarīra’’ntiādivādacatukkaṃ saṅgaṇhāti, itaraṃ pana dvayaṃ sarūpeneva gahitanti| <hi rend="bold">paṭikkhepo veditabbo</hi>ti ‘‘tatiye nāhaṃ antavādiṭṭhiko, catutthe nāhaṃ anantavādiṭṭhiko’’ti evamādinā paṭikkhepo veditabbo| ‘‘hoti tathāgato paraṃ maraṇā’’ti ayampi sassatavādo, so ca kho aparantakappikavasena, ‘‘sassato loko’’ti pana pubbantakappikavasenāti ayametesaṃ viseso| ‘‘na hoti tathāgato paraṃ maraṇā’’ti ayampi ucchedavādo, so ca kho sattavasena, ‘‘asassato loko’’ti pana sattasaṅkhāravasenāti vadanti|</p>

<p n="189"> sappatibhayaṃ <pb ed="M" n="2.0093"/> uppajjanato saha dukkhenāti <hi rend="bold">sadukkhaṃ</hi>| tenāha <hi rend="bold">‘‘kilesadukkhenā’’</hi>tiādi| <hi rend="bold">tesaṃyevā</hi>ti kilesadukkhavipākadukkhānaṃyeva| <hi rend="bold">supaghātaka</hi>nti sabādhaṃ| <hi rend="bold">supāyāsa</hi>nti saparissamaṃ supatāpaṃ sapīḷaṃ| <hi rend="bold">sapariḷāha</hi>nti sadarathaṃ|</p>

<p><hi rend="bold">kiñci diṭṭhigata</hi>nti imā tāva aṭṭha diṭṭhiyo mā hontu, atthi pana, bho gotama, yaṃ kiñci diṭṭhigataṃ gahitaṃ| na hi tāya diṭṭhiyā vinā kañci samayaṃ pavattetuṃ yujjatīti adhippāyena pucchati| <hi rend="bold">apaviddha</hi>nti samucchedappahānavasena chaḍḍitaṃ| <hi rend="bold">paññāya diṭṭha</hi>nti vipassanāpaññāsahitāya maggapaññāya bhagavatā paṭividdhaṃ| yattha uppajjanti, taṃ sattaṃ mathenti sammaddantīti <hi rend="bold">mathitā</hi>ti āha <hi rend="bold">‘‘mathitānanti tesaṃyeva vevacana’’</hi>nti| <hi rend="bold">kañci dhamma</hi>nti rūpadhammaṃ arūpadhammaṃ vā| <hi rend="bold">anupādiyitvā</hi>ti aggahetvā|</p>

<p n="190"> <hi rend="bold">na upetī</hi>ti saṅkhaṃ na gacchatīti atthoti āha <hi rend="bold">‘‘na yujjatī’’</hi>ti| <hi rend="bold">anujānitabbaṃ siyā</hi> anupādāvimuttassa kañcipi uppattiyā abhāvato| ‘‘evaṃ vimuttacitto na upapajjatī’’ti kāmañcetaṃ sabhāvapavedanaṃ parinibbānaṃ, eke pana ucchedavādino ‘‘mayampi ‘satto āyatiṃ na upapajjatī’ti vadāma, samaṇo gotamopi tathā vadatī’’ti ucchedabhāveyeva patiṭṭhahissanti, tasmā bhagavā <pb ed="V" n="2.0094"/> ‘‘na upapajjatīti kho vaccha na upetī’’ti āha| ‘‘upapajjatī’’ti pana vutte sassatameva gaṇheyyāti yojanā| sesadvayepi eseva nayo| <hi rend="bold">appatiṭṭho</hi>ti ucchedavādādivasena patiṭṭhārahito| <hi rend="bold">anālambo</hi>ti tesaṃyeva vādānaṃ olambārammaṇassa abhāvena anālambo| <hi rend="bold">sukhapavesanaṭṭhāna</hi>nti tesaññeva vādānaṃ sukhapavesanokāsaṃ <hi rend="bold">mā labhatūti| ananuññāya ṭhatvā</hi>ti ‘‘na upapajjatī’’tiādinā anujānitabbāya paṭiññāya ṭhānahetu| <hi rend="bold">anuññampī</hi>ti anujānitabbampi dutiyapañhaṃ <hi rend="bold">paṭikkhipi</hi>| pariyatto pana dhammo atthato paccayākāro evāti āha <hi rend="bold">‘‘dhammoti paccayākāradhammo’’</hi>ti| <hi rend="bold">aññattha payogenā</hi>ti imamhā niyyānikasāsanā aññasmiṃ micchāsamaye pavattappayogena, aniyyānikaṃ vividhaṃ micchāpaṭipattiṃ paṭipajjantenāti attho| ‘‘aññavādiyakenā’’tipi pāṭho, paccayākārato aññākāradīpakācariyavādaṃ paggayha tiṭṭhantenāti attho|</p>

<p n="191"> <hi rend="bold">appaccayo</hi>ti <pb ed="M" n="2.0094"/> anupādāno, nirindhanoti attho|</p>

<p n="192"> <hi rend="bold">yena rūpenā</hi>ti yena bhūtupādādibhedena rūpadhammena| <hi rend="bold">taṃ rūpaṃ</hi> tappaṭibaddhasaṃyojanappahānena khīṇāsava-<hi rend="bold">tathāgatassa pahīnaṃ</hi> anuppattidhammataṃ āpannaṃ| tena vuttaṃ pāḷiyaṃ ‘‘anuppādadhamma’’ntiādi| aññesaṃ jānanāya abhāvaguṇatāya <hi rend="bold">guṇagambhīro</hi>| ‘‘ettakā guṇā’’ti <hi rend="bold">pamāṇaṃ gaṇhituṃ na sakkuṇeyyo</hi>| ‘‘īdisā etassa guṇā’’ti pariyogāhituṃ asakkuṇeyyatāya <hi rend="bold">duppariyogāḷho</hi>ti| <hi rend="bold">dujjāno</hi>ti agādhatāya gambhīro ‘‘ettakāni udakaḷhakasatānī’’tiādinā pametuṃ na sakkāti appameyyo, tato eva dujjāno| <hi rend="bold">evamevā</hi>nti yathā mahāsamuddo gambhīro appameyyo dujjāno, evameva khīṇāsavopi guṇavasena, tasmā ayaṃ rūpādiṃ gahetvā rūpītiādivohāro bhaveyya, parinibbutassa pana tadabhāvā tathā paññāpetuṃ na sakkā, tato taṃ ārabbha upapajjatītiādi na yujjeyya| yathā pana vijjamāno eva jātavedo byattena purisena nīyamāno puratthimādidisaṃ gatoti vucceyya, na nibbuto, evaṃ khīṇāsavopīti dassento <hi rend="bold">‘‘evamevā’’</hi>tiādimāha|</p>

<p><hi rend="bold">aniccatā</hi>ti ettha aniccatāgahaṇaṃ asāranidassanaṃ| tena yathā so sālarukkho sākhāpalāsādiasārāpagamena suddho sāre patiṭṭhito, evamayaṃ dhammavinayo sāsavasaṅkhātasāravigamena lokuttaradhammasāre patiṭṭhitoti dasseti| sesaṃ suviññeyyameva|</p>

<p rend="centre">aggivacchasuttavaṇṇanāya līnatthappakāsanā samattā|</p>

</xml>