<xml src="s0203t-m145.xml">
<sutra id="m145"/>
<p rend="subhead">3. puṇṇovādasuttavaṇṇanā</p>

<p rend="bodytext" n="395"><hi rend="paranum">395</hi><hi rend="dot">.</hi> anantarasutte <pb ed="V" n="2.0202"/> ‘‘paṭisallānāti phalasamāpattito’’ti vuttaṃ, tattha dhammasenāpatino ariyavihārassa adhippetattā, idha pana akatakiccassa paṭisallānaṃ nāma kāyavivekoti āha – <hi rend="bold">‘‘paṭisallānāti ekībhāvā’’</hi>ti| ‘‘cakkhuviññeyyā rūpā’’ti panettha viññeyyarūpaṃ vijānantassa dvārabhūtaṃ cakkhunti ubhayaṃ ajjhattikaṃ bāhirañca āyatanaṃ abhinanditādisāmaññena <hi rend="bold">tañce</hi>ti ettha <hi rend="bold">taṃ</hi>-saddena ekajjhaṃ paccāmaṭṭhanti āha – <hi rend="bold">‘‘tañceti taṃ cakkhuñceva rūpañcā’’</hi>ti| yaṃ panettha viññeyyasaddena jotitaṃ viññāṇaṃ taṃ sampayuttadhammāti tadubhayaṃ, ‘‘manoviññeyyā dhammā’’ti padena kathitamevāti idha na gahitaṃ| esa nayo sesesupi| <hi rend="bold">samodhānenā</hi>ti sahāvaṭṭhānena, cittena nandiyā taṇhāya saha pavattiyā cittasahuppattiyāti attho| tenāha – ‘‘uppajjati nandī’’ti| <hi rend="bold">pañcakkhandhadukkhassa samodhāna</hi>nti pañcakkhandhasaṅkhātassa dukkhasaccassa paccavokāre sahappavatti hoti| yasmā dukkhaṃ uppajjamānaṃ channaṃ dvārānaṃyeva vasena uppajjati, tathā samudayoti, tasmā āha – <hi rend="bold">‘‘iti chasu dvāresū’’</hi>tiādi| kilesavaṭṭassa kammavaṭṭassa vipākavaṭṭassa ca kathitattā āha – <hi rend="bold">‘‘vaṭṭaṃ matthakaṃ pāpetvā dassetī’’</hi>ti| <hi rend="bold">dutiyanaye</hi>ti ‘‘santi ca kho’’tiādinā vutte dutiye desanānaye| <hi rend="bold">pāṭiyekko anusandhī</hi>ti na yathānusandhi nāpi ajjhāsayānusandhīti adhippāyo, pucchānusandhissa pana idha sambhavo eva natthīti| <hi rend="bold">sattasu ṭhānesū</hi>ti akkosane paribhāsane pāṇippahāre leḍḍuppahāre daṇḍappahāre satthappahāre jīvitāvoropaneti imesu sattasu| ‘‘bhaddakā vatime’’tiādinā khantipaṭisaṃyuttaṃ <hi rend="bold">sīhanādaṃ nadāpetuṃ</hi>|</p>

<p rend="bodytext" n="396"><hi rend="paranum">396</hi><hi rend="dot">.</hi> <hi rend="bold">caṇḍā</hi>ti <pb ed="M" n="2.0423"/> kodhanā, tena dūsitacittatāya duṭṭhāti vuttā| <hi rend="bold">kibbisā</hi>ti pāpā| <hi rend="bold">pharusā</hi>ti īsakampi pasādasinehābhāvena luddā| pharusavacanatāya vā <hi rend="bold">pharusā,</hi> tathābhūtā pana luddā nāma honti, tasmā vuttaṃ <hi rend="bold">‘‘kakkhaḷā’’</hi>ti| <hi rend="bold">idañca te</hi>ti, ‘‘hatthacchedaṃ nāsikaccheda’’nti evamādiṃ idañca aniṭṭhaṃ karissāmāti bhayadassanena tajjessanti|</p>

<p rend="bodytext"><hi rend="bold">ghaṭikamuggarenā</hi>ti daṇḍānaṃ kira aggapasse ghaṭākāraṃ dassenti, tena so ‘‘ghaṭikamuggaro’’ti vuccati| <hi rend="bold">ekatodhārādinā</hi> satthena karavālakhaggādinā| <hi rend="bold">‘‘indriyasaṃvarādīnaṃ etaṃ nāma’’</hi>nti vatvā yattha yattha indriyasaṃvarādayo ‘‘damo’’ti vuttā, taṃ pāṭhapadesaṃ dassento <hi rend="bold">‘‘saccenā’’</hi>tiādimāha<pb ed="V" n="2.0203"/>| manacchaṭṭhāni indriyāni dameti saṃvaretīti <hi rend="bold">indriyasaṃvaro,</hi> damo| rāgādipāpadhamme dameti upasametīti <hi rend="bold">damo,</hi> paññā| pāṇātipātādikammakilese dameti upasameti vikkhambhetīti <hi rend="bold">damo</hi> uposatho| byāpādavihesādike dameti vinetīti <hi rend="bold">damo</hi>ti āha – <hi rend="bold">‘‘imasmiṃ pana sutte khanti ‘damo’ti veditabbā’’</hi>ti| <hi rend="bold">upasamoti tasseva</hi> damassa <hi rend="bold">vevacanaṃ,</hi> tasmā damo ca so byāpādādīnaṃ vinayanaṭṭhena tesaṃyeva upasamanaṭṭhena upasamo cāti <hi rend="bold">damūpasamo,</hi> adhivāsanakhanti|</p>

<p rend="bodytext" n="397"><hi rend="paranum">397</hi><hi rend="dot">.</hi> tattha khantiyaṃ katādhikāro taṃ janapadaṃ gantvā mahājanassa avassayo hoti, tasmā tadassa apadānaṃ samudāgamato paṭṭhāya vibhāvetuṃ, <hi rend="bold">‘‘ko panesa puṇṇo’’</hi>tiādi āraddhaṃ| <hi rend="bold">etthā</hi>ti etasmiṃ sunāparantajanapade| <hi rend="bold">asappāyavihāra</hi>nti bhāvanābhiyogassa na sappāyaṃ vihāraṃ|</p>

<p rend="bodytext"><hi rend="bold">dve bhātaro</hi>ti avibhattasāpateyyā avibhattavohārasaṃyogā| tenāha <hi rend="bold">‘‘tesū’’</hi>tiādi| <hi rend="bold">janapadacārikaṃ caranto</hi> bhaṇḍaṃ gahetvā janapadesu vikkayaṃ karonto|</p>

<p rend="bodytext">‘‘buddhapūjaṃ dhammapūjaṃ saṅghapūjaṃ karissāmā’’ti <hi rend="bold">tanninnā| aṭṭhimiñjaṃ āhacca aṭṭhāsī</hi>ti, ‘‘buddho’’ti vacanaṃ assutapubbaṃ sotapathaṃ upagataṃ anappakaṃ pītisomanassaṃ samuṭṭhāpentaṃ pītisamuṭṭhānapaṇītarūpehi chavicammādīni chinditvā aṭṭhimiñjaṃ āhacca aṭṭhāsi| <hi rend="bold">vissajjita</hi>nti vikkiṇanavasena viniyojitaṃ| <hi rend="bold">kammaṭṭhānaṃ na upaṭṭhātī</hi>ti bhāvanāvīthiṃ na otarati| <hi rend="bold">mayhaṃ asappāyo</hi>ti mayhaṃ kammaṭṭhānabhāvanāya sappāyo upakāro na hoti|</p>

<p rend="bodytext"><hi rend="bold">koci</hi> <pb ed="M" n="2.0424"/> <hi rend="bold">caṅkamituṃ samattho nāma natthi</hi> mahatā samuddavīcisaddena upaddutattā bhāvanāmanasikārassa anabhisambhuṇanato| tenāha <hi rend="bold">‘‘samuddavīciyo’’</hi>tiādi| <hi rend="bold">so</hi>ti makuḷavihāro|</p>

<p rend="bodytext"><hi rend="bold">uttamajavena gacchamānā</hi> yathādhippetaṃ maggaṃ atikkamitvā <hi rend="bold">aññataraṃ dīpakaṃ pāpuṇi</hi>|</p>

<p rend="bodytext"><hi rend="bold">uppādikaṃ uṭṭhāpetvā</hi>ti mahāvātamaṇḍalasamuṭṭhāpanena tasmiṃ padese mahāsamuddaṃ saṃkhobhento mahantaṃ uppādaṃ uṭṭhapetvā|</p>

<p rend="bodytext">thero, ‘‘amhe āvajjeyyāthā’’ti kaniṭṭhassa vacanaṃ saritvā antarantarā āvajjeti, tasmā <pb ed="V" n="2.0204"/> tadāpi āvajjeti, taṃ sandhāya vuttaṃ – <hi rend="bold">‘‘tasmiṃyeva khaṇe āvajjitvā’’</hi>ti| <hi rend="bold">sammukhe</hi>ti sīsaṭṭhāne| <hi rend="bold">paṭivedesu</hi>nti pavedesuṃ, upāsakā mayanti paṭijāniṃsu| <hi rend="bold">iminā</hi>ti iminā mayhaṃ pariccattakoṭṭhāsena| <hi rend="bold">maṇḍalamāḷa</hi>nti muṇḍamaṇḍalamāḷasadisaṃ paṭissayaṃ| <hi rend="bold">paricārakā</hi>ti avasesagāmino|</p>

<p rend="bodytext">saccabandhassa okāsaṃ karonto <hi rend="bold">‘‘ekūnapañcasatāna’’</hi>nti āha| <hi rend="bold">taṃ divasaṃ…pe.… aggahesi,</hi> tena so thero paṭhamaṃ salākaṃ gaṇhantānaṃ etadagge ṭhapito|</p>

<p rend="bodytext"><hi rend="bold">vāṇijagāmaṃ gantvā</hi>ti vāṇijagāmasamīpaṃ gantvā| <hi rend="bold">buddhakolāhala</hi>nti buddhānaṃ upagamma sattānaṃ uppajjanakutūhalaṃ|</p>

<p rend="bodytext"><hi rend="bold">mahāgandhakuṭiyaṃyevā</hi>ti jetavanamahāvihāre mahāgandhakuṭiyaṃyeva| <hi rend="bold">paricaritabba</hi>nti upaṭṭhātabbaṃ|</p>

<p rend="bodytext"><hi rend="bold">gandhakaṭṭhānī</hi>ti candanagarusalaḷādīni sugandhakaṭṭhāni| sesaṃ suviññeyyamevāti|</p>

<p rend="centre">puṇṇovādasuttavaṇṇanāya līnatthappakāsanā samattā|</p>

</xml>